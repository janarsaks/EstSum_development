EKRE trügib kahe suure mängumaale
Valijad andestavad skandaale hõlpsamalt kahele tugeva mainega suurerakonnale, kelle kannule on kõlavate loosungite ja vastandumisega aasta jooksul jõuliselt trüginud Eestimaa Konservatiivne Rahvaerakond (EKRE).
Postimehe ja BNSi tellitud värskest Kantar Emori uuringust selgub, et sisevõitlusele vaatamata on kõige rohkem toetajaid Reformierakonnal, kelle toetus on märtsiga võrreldes siiski kahanenud 34 protsendilt 30-le. Emori uuringujuht Aivar Voog sõnas, et ilmselt leidub oravapartei praeguste toetajate hulgas üsna palju neid, kelle valik on juhuslik.
«Normaalne tase on Reformierakonnal 25–28 protsenti,» hindas Voog. Seega on ootuspärane, et erakonna sisevõitlus on nende toetust mõnevõrra vähendanud ning langus on peamiselt toimunud meeste ja alla 35-aastaste hulgas.
Muutus on Voogi hinnangul siiski üsna marginaalne. «Eestis on kaks erakonda, kes on selgelt välja kujunenud kuvandiga, need on Keskerakond ja Reformierakond,» sõnas uuringujuht ja lisas, et need kaks erakonda on pikalt võimul olnuna teeninud välja tugeva jõu maine. «Nad on võimul olles loonud endast kuvandi, et nad on väga tugevad, ja see aitab neid väikestest skandaalidest kergemini üle.»
Peaministripartei toetus on viimastel kuudel kõikunud. Kui märtsis oli see ligi 24 protsenti, siis aprillis üle 21 protsendi, nagu ka veebruaris. Möödunud sügisel toetas Keskerakonda koguni 27 protsenti.
«Peavooluparteide toetus on stabiilselt kõrgel. Keskerakonna toetuse pikaajaline keskmine on 22–25 protsenti, Reformierakonna reiting on praegu keskmisest olulisest parem,» ütles Voog.
Vaikselt, aga järjepidevalt on siiski õnnestunud kahe võimupartei kõrvale ronida EKRE-l. Kui mullu veebruaris oli nende toetus veel 13 protsenti, siis tänavu aprillis juba 19, millega lähenetakse Keskerakonna 21,6 protsendile. «Neil on ühed ja samad lihtsad sõnumid, samal ajal kui teised erakonnad on mõnes küsimuses liiga diplomaatilised ja räägivad ääri-veeri,» leidis ekspert.
EKRE poliitika on mustvalgem – ollakse vastu või poolt. See rahvale meeldib, sest on arusaadav.
Valitsuskoalitsiooni summaarne reiting on juba neljandat kuud olnud madal – alla 40 protsendi –, mis on toitnud EKRE toetuse kasvu. «Valitsuserakondade summaarne reiting on langenud põhiliselt maal ja Lõuna-Eestis,» tõi Voog esile. Koalitsiooni toetavad aga põhiliselt mitte-eestlased, tallinlased, naised ja pensionärid.
Kui Keskerakonda ja Reformierakonda kõigutavad skandaalid vähem, siis sotside ning Isamaa ja Res Publica Liidu (IRL) kuvand on niigi hägune, mistõttu paneb ka kõige väiksem skandaal neile tugevama põntsu.
Samal ajal võib Emori uuringu põhjal arvata, et sotside reitingust on nüüd õhk väljas ja nende selja taha on püsima jäänud vaid veendunud toetajad. Nii pole näiteks Jevgeni Ossinovski loobumine ministrikohast sotside toetust enam mõjutanud. See oli nii aprillis kui ka märtsis 10,6 protsenti.
Voog meenutas 2011. aastat, kui sotside reiting oli koguni 30 protsendi ümber. «Tõus algas 2010. aastal, kui Sven Mikser esimeheks sai. 2014 oli reiting veel 25 protsenti, langus algas siis, kui nad valitsusse said.»
Sotside kuvand on IRLi omast küll tugevam, kuid vastupidiselt kahele suurerakonnale hakkavad väiksed skandaalid neid kohe murendama.
Voogi sõnul on oluline küsimus see, kuidas saaksid teised kahe võimupartei kõrval oma kuvandit parandada. «On vaja tugevaid liidreid ja järjepidevalt ühte poliitikat ajada,» on Emori uuringujuhi üldisem soovitus.
IRLi suurejooneline teade nime muutmisest Isamaaks võib mõjuda vaid pinnavirvendusena. Kui märtsis oli IRLi reiting neli protsenti, siis aprillis 5,8.  «Ma ei usu, et nimemuutus inimestele kuidagi mõjub. Nad küll üritavad, aga puudub sisemine sära ja usk. Sisu on samaks jäänud, pole uusi, atraktiivseid ja jõulisi tegijaid,» hindas Voog.
IRLil on ka Isamaana EKREga raske konkureerida just seal, kus kandideerivad EKRE põhinimed. Valimistel võivad nad EKREt lüüa aga sellega, et nende nimekiri on pikem, sest neil on kandidaatidena välja panna rohkem tuntud nimesid.
Aprillikuise toetuseuuringu suurim üllataja on aga justkui kivi alt välja ilmunud rohelised. Neid toetab aprilli küsitluse põhjal kuus protsenti, seega rohkem valijaid kui IRLi. Veel märtsis oli roheliste toetajaskonna suurus 3,6 protsenti. Voog soovitab sellest praegu mitte suuri järeldusi teha. «Roheliste nihe võib olla juhuslik,» ütles ta.
Rohelisi võidakse näha hetkealternatiivina peavooluerakondadele. Kas see nii on, näitab uuringueksperdi sõnul maikuu uuring. 2006.–2007. aastal on roheliste toetus käinud ka üle kümne protsendi.
Samasugune juhus võis sotside toetuse Turu-Uuringute ASi küsitluses valimiskünnise piirile kukutada, leiab Voog. Sellelegi väitele annab kinnitust või lükkab selle ümber maikuise uuringu tulemus.