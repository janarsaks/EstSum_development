<div0><head><hi rend="bold">Kulupõlengud tapavad inimesi ja miljoneid putukaid</hi></head>
<p>
<s><hi rend="bold">Viimase nädala jooksul on Tartumaa päästjad pidanud kustutama kahtkümmend kulupõlengut.</hi></s>
<s><hi rend="bold">Neist suurim Peipsiääre vallas Välgi külas küündis läinud laupäeval pea kümne hektarini, põles kuluhein, metsaalune ja männinoorendik.</hi></s>
<s><hi rend="bold">Päästjatel läks hooletute lõkketegijate tõttu süttinud tulekahjust jagu saamiseks kaks tundi.</hi></s>
<s><hi rend="bold">Jõgevamaal on päästjad sel kevadel kustutanud viit kulupõlengut, neist suurim võttis enda alla ligi 700 ruutmeetrit.</hi></s>
</p>
<p>
<s>Välgi raamatukogu juhataja Liidia Afanasjev oli laupäevasest põlengust nii nördinud, et küsis teisipäeval külamajas peetud vestlusõhtul osalejatelt: "Kes tikkudega mängis?!"</s>
<s>"Elame ju metsa ääres, kuidas siis nii saab,» pahandas Afanasjev.</s>
<s>Ta lisas, et lõket tehakse ikka, ka jaanipäev ei jää pidamata, aga tuld tehes on alati inimesed ümber ning kustutusvahendid käeulatuses.</s>
</p>
<div><head><hi rend="bold">Hävitatud elud</hi></head>
<p>
<s>"Inimesed panevad tihti kulu põlema, sest ei viitsi riisuda, kuid ei mõtle selle peale, millist kahju sellise teoga putukatele tehakse," ütles Eesti maaülikooli vanemteadur Eve Veromann.</s>
<s>2014. aasta kevadel korraldasid maaülikooli teadlased uuringu, mille käigus loendati, kui palju inimesele kasulikke putukaid ehk teistest putukatest, mitte taimedest toitujat elab heinamaal ühel ruutmeetril.</s>
<s>Vastuseks saadi 450 isendit.</s>
<s>Kui ühel ruutmeetril elab 450 putukat ja laupäeval põles Välgil kümme hektarit kulu, metsaalust ja männinoorendikku, siis lihtsa rehkendusega selgub, et seal sai paari tunniga hukka ligi 45 miljonit kasulikku putukat.</s>
<s>Rääkimata kahjuritest.</s>
</p>
<p>
<s>Tartu ülikooli entomoloogiaprofessori Toomas Tammaru sõnul on kulupõletamisel nii head kui ka halvad küljed.</s>
<s>Kulupõletamine mõjub hästi liigilisele mitmekesisusele.</s>
<s>«Põletamine on tõhus vahend võsastumise vastu ja just võsastumine on Eestis praegu oluline ohutegur putukate mitmekesisusele,» selgitas ta.</s>
</p>
<p>
<s>Tammaru lisas, et rohumaade osalist põletamist on mõnel pool maailmas rakendatud ohustatud liblikaliikide kaitsel, kuid sel juhul tehakse seda läbimõeldult, mitte nii, et suur osa elupaigast pannakse lihtsalt põlema.</s>
</p>
</div>
<div><head><hi rend="bold">Ürgne kutse</hi></head>
<p>
<s>Vara kandi põllumees Madis Avi ei mõista inimeste soovi kõike maha põletada.</s>
<s>«Minu kadunud isale meeldis ka kangesti kõike põletada,» märkis ta.</s>
<s>Avi sõnul tegelikult maal elavad inimesed enam eriti kulu ei põleta ning on märgata, et aasta-aastalt jääb seda aina vähemaks.</s>
</p>
<p>
<s>Kuigi tuhk annab mullale kaaliumi ning pärast on rohi rohelisem, on kulupõletamine siiski suur risk.</s>
<s>Ka Avil läks kulupõletamine kord tuule suuna muutudes üle käte.</s>
<s>«Alles siis mõistsin, kui jõuetu ma tegelikult tule kõrval olen,» ütles Avi.</s>
</p>
<p>
<s>See on ka põhjus, miks Eestis on kulupõletamine aasta läbi keelatud.</s>
<s>2013. ja 2015. aastal on kulupõletamise tõttu jäänud tulevangi ja hukkunud ka inimesed.</s>
<s>Tänavu tuli kevad hiljem ja seetõttu on kulupõlengute arv võrreldes kahe eelmise aastaga väiksem, kuid see ei tähenda, et päästjatel oleks tööd vähe olnud.</s>
</p>
<p>
<s>Möödunud nädalavahetusel kustutasid päästjad üle Eesti ligi 150 kulupõlengut, neist kõige enam, 50, oli Lõuna päästepiirkonnas.</s>
<s>Kiiresti suurenenud maastikupõlengute hulk viitab sellele, et Eestis on alanud tuleohtlik aeg.</s>
<s>Seetõttu määras päästeameti peadirektor käskkirjaga Eesti territooriumil tänavu tuleohtliku aja alguseks 19. aprilli.</s>
</p>
<p>
<s>Päästeameti ohutusjärelevalve osakonna juhataja Tagne Tähe sõnul on tuleohtliku aja väljakuulutamine märguandeks, et ka väike eksimus tulega ümberkäimisel looduses võib kaasa tuua rängad tagajärje.</s>
<s>Väiksest maastikupõlengust võib saada vaid hetkega ulatuslik ja traagiliste tagajärgedega põllu- või metsapõleng.</s>
<s>Päästeameti kogemuste järgi on suurem kulupõletamise aeg alles ees, see saabub ilma soojenedes.</s>
</p>
</div>
</div0>
