Turvaline internet algab sinust endast
Kui koolid kasutavad digivahendeid ebapiisavalt või on need sootuks keelanud, võib see kahjustada noorte hakkamasaamist edasises elus.
6. veebruaril, turvalise interneti päeval toimus Tallinnas Telia peamajas konverents, mille üleskutse oli „Loo, suhtle ja jaga hoolivalt – parem internet algab sinust”.
Konverents oli üks samm võitluses küberkiusamise vastu, mida on meie laste ja noorte hulgas endiselt palju – iga neljas õpilane on puutunud kokku küberkiusamisega ning iga kuues ise kedagi kiusanud.
Küberpähkli uuringust selgus, et Eesti koolis ei tegelda küberturvalisusega veel piisavalt.
Seda õpilased siiski teavad, et internetis ei ole soovitav avaldada oma kodust aadressi ja telefoninumbrit, samuti mitte oma kooli nime.
Uuringu autorid soovitavad koolidel suurendada informaatikaringide ja ainetundide mahtu, eriti suuremates koolides ja vanemates klassides, ning rakendada ellu uus IKT-õppekava.
Konverentsil tehti kokkuvõte ka projektist „Nutitund igasse kooli!”.
Välja jagati 200 auhinda väärtuses 30 000 eurot.