Laps tööle kaasa? Miks ka mitte!
Kui harilikult võetakse laps tööle kaasa sundolukorras, siis sellel kuul toimuva „Tööle kaasa!” projekti eesmärk on seda just julgustada ja soovitada.
Eelmisel aastal edukatelt katsetatud projekti käigus on lastel koolitundide vahelduseks võimalus saada aimu töömaailmast ja seda teadmist oma õpingute hüvanguks ära kasutada.
Pilootprojekti käigus selgus, et põhikooliõpilastele mõeldud praktilisele õppepäevale oma vanemate töökohas aitab kaasa eelnev planeerimine: registreerimine, õpetajatevaheline koordineerimine ning nii õpilase kui ka vanema ettevalmistamine.
Projektis osalenud Rapla Vesiroosi gümnaasiumi eesti keele ja kirjanduse õpetaja Pirko Ilves kommenteerib, et väga rõõmustas kooli ja lapsevanemate sujuv koostöö. „Kui noor pole veel saanud ettekujutust reaalsest tööelust, siis see produktiivselt veedetud päev koos vanemaga aitab tal selle saada. Näha, milliseid oskusi töötegemiseks vaja on ? näiteks, et koolis ongi vaja õppida vene keelt, sest mõnel töökohal on seda oskust vaja. See ehk motiveerib nii mõneski põhikooli õppeaines rohkem pingutama,” lisab Ilves.
Pilootprojektis osalenud noorte arvamus ühtib eesti keele ja kirjanduse õpetaja omaga. „Esiteks on see tavalisest koolipäevast vaheldus ja näha saab päriselu, mida tööl tegelikult vaja läheb. Kool on faktipõhine ja tööl näed reaalsust ka. Mulle meeldis see kogemus. Sain natuke aimu sellest, mida ise tahaks teha,” kommenteeris eelmisel aastal projektis osalenud Peetri lasteaia-põhikooli 8. klassi õpilane Maria. Kindla soovituse osaleda andis ka sama kooli kaheksandik Markus Sander: „Kindlasti tasub osaleda. Soovitan uurida sõprade käest, kus nende vanemad töötavad, millega nad tegelevad. Kui on tundmatu firma ja su sõbra isa või ema töötab seal, saad teada, millega see firma tegeleb, näha keskkonda. Kui ma enne ei teadnud, mida teha tahan, siis see aitas mind. Sain pildi, kuidas toimib üks ettevõtlik firma.”
Algatuses osalenud noorte karjääriõpetaja Mare Lehtsalu lisab juurde, et pärast algatuse toimumist ja vestlust projektis osalenud noortega sai tema enda jaoks kinnitust, et õpilased olid vanema tööd vaadeldes märganud ka neid olulisi aspekte, millele ta karjääriõpetuse tunnis oli tähelepanu osutanud. „Projekti teeb eriliseks asjaolu, et algatusega suunatakse õpilasi ja nende vanemaid teadvustama seda, et töömaailmaga tutvumisel tasubki õpilasel/lapsel alustada oma kõige lähemate inimeste tööga. Ja mitte lihtsalt tutvumisest, vaid teadlikust tööga tutvumisest,” selgitab Lehtsalu nn õppepäeva kasutegureid.
Iga osavõtliku lapsevanema ja tema lapse huvides on, et kooliõpilane tunneks vajalikul määral töömaailma ? nii langetatakse sobivad õpi- ja töövalikud kaalutletumalt. Tihti ei ole aga ka täiskasvanud teadvustanud, mis on need aspektid, mida eriala ja/või töökoha kaalumisel silmas pidada. Selleks ongi koos karjääriõpetajatega koostatud suunavad abimaterjalid, millele töö tutvustamisel ja lapsel sellega tutvumisel tähelepanu pöörata. „Õpilasel on lihtsam eri töövaldkondi analüüsida, kui ta on loonud endale võrdlemist lihtsustava plaani. Võrrelda on vaja töökeskkondi, nende eripära, töö iseloomu ja vajalikke eeldusi, millele lisaks isiksuseomadustele on vajalikud ka teatud üldoskused jms. Väga oluline on suunata õpilasi märkama eri tööde väärtust ja tähendust, sest just oma tegevusele, ka tööle tähenduste andmine on tänapäeval järjest olulisem,” räägib karjääriõpetaja eesmärgistatud õppepäevast, mil lapse õpetajaks saab olla lapsevanem koostöös oma tööandjaga.
Eesti kaubandus-tööstuskoja, SA Innove ning haridus- ja teadusministeeriumi koostööl toimuv projekt „Tööle kaasa!” on järg eelmisel aastal toimunud pilootprojektile.
12.?16. veebruarini avavad Eesti ettevõtted oma uksed töötajate lastele, et neil oleks võimalus vanemate töö ja töökeskkonnaga lähemalt tutvuda. Õpilane saab algatuses osaledes teadlikumaks töömaailmas toimuvast, näeb ja saab teada, mis on tema vanema igapäevatöö, milline on tema tööpäev ja –keskkond, töö sisu ja selle väärtus. Tööandjale loob algatus võimaluse tutvustada lastele ja noortele oma valdkonda, panustada järelkasvu ning olla avalikkuses märgatud kui sotsiaalselt vastutustundlik ja peresõbralik ettevõte.
Kuigi projekt on suunatud 7.?9. klassi õpilastele, lapsevanematele ja nende tööandjatele, saavad soovi korral kooli või tööandja kaasata ka noorema ja vanema vanuseastme õpilasi. Kui sinugi kool on huvitatud projektis osalemisest, siis registreeruda ja rohkem infot saab kodulehel www.ettevotlikkus.ee/toolekaasa.