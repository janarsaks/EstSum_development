Külapoed keset linna peavad visalt vastu
Kuu poe uks kolksatas ja poodi astus supilinlane Minni Oras, endine Karlova elanik. «Kui siiakanti on asja, siis ei saa sellest poest kuidagi mööda. Siin on ju nii head moosipirukad,» ütles Oras, kes pidi sel korral leppima ühe moosipirukaga, sest teised olid juba enne keskpäeva otsas.
Kuu pood, mida kunded heatahtlikult külapoekeseks kutsuvad, on üks vähestest väikestest kauplustest, mis ülikoolilinnas kõige ja kõigi kiuste vee peal püsib. Praegu on Tartus registreeritud 151 müügikohta, kus kaubeldakse tubaka- ja alkoholitoodetega. Kuigi enamik neist on toidupoed, osa suuremad ja mõned väiksemad, kuuluvad müügikohtade alla ka näiteks tanklad. Seetõttu on raske öelda, kui palju Kuu poe moodi väikesi kauplusi täpselt Tartus on. Kuidas neil läheb?
Legendaarne koht
Isegi kui Kuu pood peaks ühel päeval uksed sulgema, on see ajalukku oma jälje jätnud, sest Eesti hiphopibänd Hanf Kung on selle poe ka kahel korral laulu, täpsemalt räpi sisse pannud.
Anne-Ly Mägimets on Kuu poe juhatajana töötanud 12 aastat. «Olen kaks korda ka suurtes kollektiivides töötanud, aga seal ei olnud inimesed nii ühtehoidvad,» rääkis ta. Lisaks kollektiivile on tal ka kundedega tekkinud väga soe suhe. «Kõik kliendid ütlevad, et see on meie väike külapoeke,» muheles Mägimets.
Põhilise kasumi teenib kauplus kuu alguses, kuu lõpus tulevad ostjad pigem pudelitega, et need poe taarapunktis rahaks vahetada. Raamatu peale ehk võlgu selles poes osta ei saa. «Ei, tuleb ikka raha või taaraga tulla,» kinnitas Mägimets.
Kuigi elu on aina kallimaks läinud, ostetakse toitu tema hinnangul samamoodi. Alkoholiaktsiisi tõus pole jätnud Kuu poodi puutumata. «Tõus andis kõva löögi, inimesed kiruvad valitsust, aga tulevad ikka tagasi ostma,» märkis Mägimets.
Pirukate ja tavalise toidukraami järel selles kaupluses peamiselt käiaksegi. Hommikuti astub päris tihti sinna sisse mõni ema ja ütleb müüjale: «Anna ruttu-ruttu piima, mul vaja lapsele putru keeta.»
Kõva konkurents
Ka Ülejõel Kivi tänaval kauplev Kirsi pood on Tartu üks «külapoodidest». Kaupluse omanik Tarmo Erik tõdes, et hästi just ei lähe. «Igasugused asjad tõmbavad äri alla,» lausus Erik.
Ta selgitas, et Raatuse kooli remont, alkoholiaktsiisi tõus ja kõva konkurents mõjuvad poele kõige tugevamalt. «Kui muidu käis kas või poolsada koolilast päeva jooksul poes, siis nüüd neid pole,» sõnas Erik.
Kirsi poe pidaja üritab hindu võimalikult madalal hoida, aga väiksel kauplusel pole võimalik pakkuda seesuguseid kampaaniahindu, nagu on näiteks Rimis või Selveris. Et väike pood ei jaksa kümnete aluste kaupa üht toodet sisse osta, ei saa see ka madalamat hinda.
Peamiselt tulevad kunded Kirsi poodi õlle, lihakraami ja tarviliku toidukauba järele. «Inimestele väga meeldivad meie suitsusingid, mida suurtes poodides pole, sest ostame neid varustajalt, kellelt suurketid ei osta,» selgitas müüja Jelena Dautova, kes on Kirsi poes 11 aastat leti taga seisnud. Teine müüja on selles poes juba 16 aastat leiba teeninud.
«Kui müüjad lähevad pensionile, siis mõtlen tõsiselt, kas jätkan või ei,» ütles Erik. «Kui aktsiisipoliitika ei muutu, siis ilmselt tuleb pood varsti kinni panna.»
Kirsi poes käib päevas ligi 150 ostjat, ideaalis võiks neid olla aga 300. Siis saaks öelda, et läheb hästi. «Kõrvalmajades on veel omajagu tühje kortereid, ehk need täituvad ja sealt tuleb meile ostjaid juurde,» oletas Erik. Ta lisas, et kunagi oli Tartus ligi 300 väikepoodi, nüüd on 90 protsenti neist uksed sulgenud. Mõned kunded küll väidavad väikeses poes, et käivad vaid seal ostlemas, aga omanik on aknast näinud neid möödumas, suurte poekettide kotid käes.
Uue tänava toidukauplus on vastupidi teistele väikepoodidele, mis lähiümbruses on uksed sulgenud, ellu jäänud. Poe omanik Nikolai Abramtšuk tõdes, et kui mõni väikepood isegi samal tänaval tegevuse lõpetas, siis nende ostjaskonda see eriti ei kasvatanud, ostjaid tuli juurde ehk viis protsenti.
Alkoholiaktsiisi tõus tema sõnul pea iga päev avatud poodi ei mõjutanudki, õhtustel tundidel on sama palju õlle ja kangema kauba ostjaid kui varem.
Müüja kui psühholoog
Põhilised kliendid on lähiümbruse viiekorruseliste majade elanikud, kes ei taha kaugemale kõndida. «Eks paljud tulevad siia lihtsalt suhtlemise pärast ka,» sõnas Abramtšuk. Suhtlemist ei sega isegi see, kui teine ostja kibeleb samal ajal maksma. «Siin oledki kohati psühholoogi rollis,» lisas Abramtšuk, kes ka ise aeg-ajalt leti taga seisab.
Poodi on ta pidanud ligi 15 aastat, selle aja vältel pole äri käekäigus suurt midagi muutunud. «Ainult korra mõtlesin, et peaksin uksed kinni panema, aga siis selgus, et keegi oli varastanud,» selgitas Abramtšuk, kes oli kiire kinnitama, et praegu töötavad neil väga usaldusväärsed müüjad.