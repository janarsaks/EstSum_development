Haapsalu raudtee omanik andis riigi kohtusse
Kui veel napilt aasta aega tagasi lubas Haapsalu raudtee idee elustanud majandus- ja taristuminister Kadri Simson (Keskerakond), et selle taastamise käigus ostetakse praeguselt omanikult tagasi ka raudteetamm, siis nüüd on ministeeriumi meelemuutus sundinud selle omaniku kohtust abi otsima.
«Eesti Raudtee või tema nõuandjad leiavad, et võtame eraomaniku käest raudtee tagasi – see ei ole ju väärikas käitumine,» nentis Haapsalu raudteetammi omanik Aarne Taal (69). Tõsiste läbirääkimisteni tammi hinna üle tema sõnul ministeeriumiga ei jõutudki.
Taal esitas 18. aprillil enda OÜ Taavi nimel Tallinna halduskohtusse kaebuse, milles palub tühistada majandus- ja kommunikatsiooniministeeriumi selle aasta 19. märtsi otsuse, kus ministeerium keeldus andmast hoonestusõigust ettevõtte omanduses olevale Riisipere-Haapsalu raudteetammile. Hoonestusõiguse andmine on tarvilik, et raudteetammi omanik saaks selle riigile tagasi müüa.
Ministeeriumi hinnangul ei ole maatüki tagasiostmine aga enam vajalik, kuna vaidlusalune raudteetamm muutus riigile kuuluva maa osaks pärast pealisehituse eemaldamist ehk juba 2004. aastast, kui selle erastanud omanik eemaldas rööpad ja liiprid. Ettevõtja leiab aga, et temaga on käitutud ebaõiglaselt.
Kolme aasta asemel kuus aastat
Taal meenutas, kuidas ta 1997. aastal ostis raudtee küll 5200 krooni (332 euro) eest, kuid võttis ka kohustuse teha sellesse esimese kolme aasta jooksul investeeringuid 591 000 krooni (37 770 euro) ulatuses. «See oli niisugune tehing, kus ma maksin kõvasti peale,» märkis ettevõtja, kes tegi investeeringu juba esimese aasta jooksul ära.
Erastamislepinguga, millega Taal omandas nii Haapsalu raudtee muldkeha kui ka selle pealisehituse, sai ta endale raudtee, mis oli 1995. aastal tunnistatud reisijatele ohtlikuks ja kaubavedudeks sobimatuks. «Nendes rasketes tingimustes töötasime kuus aastat ja 24 päeva, vedasime kaupa Riisiperest Haapsallu,» rääkis ärimees, kes lepingu alusel pidi kaubaveo tagama vaid kolmeks aastaks.
Taal on seisukohal, et raudtee kõige väärtuslikum osa ongi raudteetamm. «Kui riik ei olnud huvitatud selle tagasivõtmisest, siis hakkasin mõtlema, kuidas seda kaitsta,» rääkis ta.
Kuna Haapsalu-Rohuküla lõigu näitel oli näha, mis saab siis, kui raudteelt liiprid ära võtta ja see niisama jätta, siis ei tahtnud ettevõtja, et sama saatus tabaks ka Haapsalu-Riisipere lõiku.
Pärast rööbaste ja liiprite eemaldamist 2004. aastal ehitati koostöös kohalike omavalitsustega raudteetammile Läänemaa Tervisetee nime kandev jalgrattarada, mis mõeldud avalikuks kasutamiseks ning kuulub Põhja-Läänemaa Turismi- ja Spordiobjektide Halduskeskuse SA alla. Rohukülani välja on mööda raudteetammi jooksva tee pikkus kokku 60 kilomeetrit.
Kui valitsus otsustas mullu 11. mail eraldada täiendavate taristuinvesteeringute programmi 135 miljonit eurot, siis nägi see ette ka kaheksa miljonit eurot Haapsalu raudtee esimese etapi ehk Riisipere-Turba lõigu ehituseks. Osa sellest summast oli mõeldud ka raudteetammi ostmiseks muldkeha omanikult, kuna see on vajalik lõigu taastamisega alustamiseks.
Raudtee taastamise korraldamise eest pandi vastutajaks Eesti Raudtee. Majandus- ja taristuminister Kadri Simson rõhutas korduvalt, et tammi ostuhind määratakse läbirääkimisel omanikuga. Kuna aga viimane soovis selle eest saada kaks miljonit eurot, tundus ministeeriumile ettevõtja enda investeeringut arvestades vastuvõetamatu maksta selle eest 50 korda rohkem.
Suured käärid müügisummades
Nii teatas ministeerium selle aasta jaanuari lõpus pärast juriidilisi konsultatsioone, et nende hinnangul kuulub Haapsalu raudtee muldkeha riigile, sest sellelt on raudtee demonteeritud ning see ei ole ehitis raudteeseaduse, ehitusseadustiku ja maareformi seaduse mõistes. Nii ei anta ka kunagise raudtee omanikule OÜ Taavile hoonestusõigust.
Kuigi ministeerium ei soovi ettevõtja kohtuavaldust kommenteerida, ütles teede- ja raudteeosakonna juhataja Ain Tatter, et asi ei ole selles, et riik taganes soovist põhjendatud kulud hüvitada.
«Paraku erinevad vägagi osapoolte arusaamad võimaliku hüvitise põhjendatusest ja selle suurusest. Kindlasti ei saa riik kulutada maksumaksja vahendeid õigusliku aluseta ning ilmselt selgitatakse kohtuasjas muuhulgas ka viidatud vaidlusalused õiguslikud aspektid,» ütles ta.
Kohtusse pöördunud Taal kinnitab, et ei soovi takistada raudtee taastamist. Ettevõtja ainus huvi olevat, et riik peaks oma lubadusest kinni ja võimaldaks tal vara seaduspäraselt võõrandada.
Samuti soovib Taal, et selle tehingu tegeliku maksumuse paneks paika erapooletud spetsialistid. «Tuleb sirgelt ja ausalt teha, et ei oleks selline lehmakauplemine,» põhjendas ta.
Muus osas ootab Taal, et Läänemaa saaks lõpuks nüüdisaegse raudteeühenduse. «Üle kümne aasta oleme ettevõtjatega arutanud, et raudteeühendus Harjumaa ja Tallinnaga on piirkonnale elulise tähtsusega. Praeguse seisuga elab kuskil 95 protsenti Läänemaa elanikest raudtee ääres,» rääkis Taal.
Raudteeühendus Haapsaluga katkes lõplikult 2004. aasta suvel, kui Riisipere-Haapsalu raudtee omanik Haapsalu Raudtee alustas liinil rööbaste ülesvõtmist. OÜ Haapsalu Raudtee on üritanud muldkeha ka varem riigile müüa. OÜ Taavi ja OÜ Haapsalu Raudtee kuuluvad Aarne Taali ja Eve Taali OÜ-le Arli Maja.