<div0><head><hi rend="bold">„Noored kooli” programm sõelub uusi õpetajaid</hi></head>
<p>
<s><hi rend="bold">24. märtsil andsid „Noored kooli” programmi kandideerijad Tallinna ülikoolis näidistunde ja tegid õpetajate näidiskoosolekuid.</hi></s>
</p>
<p>
<s>Näidistunnid on üks näitaja, mille põhjal sõelutakse välja need, kes on juba enne „Noored kooli” programmiga liitumist kõige rohkem õpetaja moodi.</s>
<s>Otsustamisel võetakse siiski arvesse ka kandideerimisavaldusse märgitud õpi- ja töökogemusi ning eestvedaja rollis olemist, aga ka rühmatöös näidatud koostööoskusi.</s>
<s>Ligi poolteist tundi kestval intervjuul uuritakse õpetajakandidaatide eneseanalüüsioskust, toimetulemist stressirikkas keskkonnas ja tulevikunägemust oma rollist Eesti haridusmaastikul.</s>
<s>Valikusõel on väga tihe, sest tänavu kandideeris „Noored kooli”programmi 327 noort ja vastu võetakse vaid 30–35.</s>
</p>
<p>
<s>Näidistundide õpilasteks ja hindajateks olid „Noored kooli”programmi vilistlased.</s>
<s>Mul oli võimalus jälgida ühe rühma seitsme noore näidistundi ja nad kõik jätsid hea õpetaja mulje.</s>
<s>Minu omaaegsed õpetajad olid niisama sõbralikud ja heatahtlikud.</s>
<s>Mõtlesin, et kui inimene on käinud 12 aastat koolis, siis pole talle hea õpetaja jäljendamine probleem.</s>
<s>Lähemas vestluses aga selgus, et „Noored kooli”pürgijad jäljendasid pigem oma ülikooli õppejõude.</s>
<s>Nad ütlesid, et mitte kool, vaid ülikool on koht, kus võetakse õppijat endaga võrdsena, kasutatakse rühmatööd ja muid uusi õppimisviise.</s>
</p>
<p>
<s>Üks Eesti hariduse tüüpiline viga torkas ka kandidaatide juures kohe silma: kõik näidistunnid algasid selle selgitamisega, mida laps saaks ise avastada.</s>
<s>Õpilased pidid kõigepealt defineerima, mis on mineraalsed maavarad, mis on triaaž, mis on metafoor jne.</s>
<s>Kui definitsioon oli sõnastatud, siis paluti tuua selle kohta paar näidet.</s>
<s>Tegelikult tuleks alustada näidetest, mitte definitsioonist.</s>
</p>
<p>
<s>Deduktiivsest meetodist hoolimata läks mõni tund päris põnevaks.</s>
<s>Näiteks triaaži teema puhul pidi osa õpilasi teesklema mitmesuguseid traumasid ning teised pidid otsustama, keda on vaja aidata esimeses järjekorras.</s>
<s>Üks noormees teeskles jalaluumurdu ja karjus, nii et klass kajas.</s>
<s>Vaiksemat oigamist oli päris palju kuulda.</s>
</p>
<p>
<s>Näidistundide andjaid ka kiusati, et vaadata, kuidas nad õpilaste tunnisegamisele reageerivad ja ootamatuid olukordi lahendavad.</s>
<s>Nii küsis üks õpilane keset tõsist juttu, kas õpetajal Facebook on.</s>
<s>Üks tüdruk magas, pea laual, teine viilis küüsi.</s>
<s>Kui inglise keele õpetaja jagas välja Inglise ja Ameerika lipukesed, hakkasid kõik nendega vastu lauda koputama.</s>
<s>Üks noormees ahvis õpetaja häält järele.</s>
<s>Noored õpetajad said võrukaeltega hästi hakkama.</s>
<s>Kui üks noormees kuulas kõrvaklappidest muusikat, ütles õpetaja ütles talle sõbralikult: „Tibukene, võta nüüd kõrvaklapid ära, sest meil tuleb väga huvitav rühmatöö.”</s>
</p>
<p>
<s>Mõned tunnisegajad käitusid üllatavalt.</s>
<s>Üks tüdruk laulis kogu aeg vaikselt.</s>
<s>Teine küsis, kas ta võib õppida püsti seistes, sest käib juba kuues tund.</s>
<s>Kolmas tahtis tunnis plastiliini voolida, sest see rahustab teda.</s>
<s>Sellega testisid hindajad, kuidas õpetajakandidaadid arvestavad õpilaste erivajadustega.</s>
</p>
<p>
<s>Teise katsetööna pidid „Noored kooli” programmi pürgijad korraldama õpetajate koosoleku.</s>
<s>Teemaks oli nutitelefonide kasutamine koolis.</s>
<s>Noortele anti teada, et nad töötavad põhikoolis, kus vahetunni ajal ei tohi nutitelefoni kasutada, kuid neid kasutatakse salaja, näiteks WC-s.</s>
<s>Lisaks kasutavad 8.–9. klassi õpilased nutitelefoni avalikult, ignoreerides õpetajate korraldusi.</s>
<s>Koosolek kestis pool tundi ja jättis tüüpilise õpetajate toas peetud arupidamise mulje.</s>
<s>Mõned noored olid aktiivsed ja võtsid juhtimise enda peale, teised ütlesid ainult korra või paar sõna sekka.</s>
<s>Otsustati, et nutitelefoni keeldu hakatakse vähendama järk-järgult, pakkudes lastele vahetundideks põnevaid ühistegevusi, ja et õpetajad ei tohiks ka ise vahetundide ajal kogu aeg nutitelefonis olla.</s>
</p>
<p>
<s>Pärast rühmatööd läksid kandidaadid tegema loogilise mõtlemise testi ja hindajad asusid arutama, mida nad kandidaatide näidistundides ja grupitöös märkasid.</s>
<s>Kokkuvõttes lubati selle grupi seitsmest kandidaadist intervjuuvooru edasi ainult kolm.</s>
<s>Nendes kolmes nähti lisaks õpetajapotentsiaalile ka eestvedaja omadusi.</s>
<s>Kõigist 43 kandidaadist sai intervjuu vooru edasi 18.</s>
<s>„Noored kooli” järgmise lennu koosseis selgub lõplikult aprilli keskpaigaks.</s>
<s>Tublidel noortel, kes suure konkursi tõttu „Noored kooli” programmi ei pääse, soovitatakse astuda ülikooli õpetajakoolitusse, mida paljud ongi teinud.</s>
</p>
</div0>