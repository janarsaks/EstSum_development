Mida õppida Hollandi koolilt?
Holland on huvitav riik – sealsed lapsed on kõrgetel kohtadel PISA testi tulemustes ja samal ajal on nad ka ühed õnnelikumad maailmas. Lausa 82,3% Hollandi õpilastest tunneb end koolis õnnelikuna.
Võrdluseks, OECD keskmine on veidi alla 80%, Eestis on see näitaja 66,6%, mis on üks madalamaid näitajaid. Tähelepanuväärne on, et just noored on Hollandis oma eluga kõige rohkem rahul – 90% on oma eluga väga rahul, mis on OECD kõrgeim tase.
Samas on nad ka maailma haridusedetabelites kõrgetel kohtadel. Kui aastatel 2006 ja 2009 edastas Holland PISA tulemustes Eestit, siis alates 2012. aastast edastavad Eesti õpilased Hollandi omi. Viimaste tulemuste põhjal on Holland kokkuvõtvas tabelis 11., Eesti 9. kohal.
Loomulikult on nii Eesti kui ka Holland OECD keskmisest oluliselt kõrgemal tasemel. Näiteks matemaatikas on Hollandi õpilased 11., Eesti õpilased 9. kohal. Hollandi õpilastega sarnasel tasemel on Kanada, Taani ja Soome õpilased.
Õnne tagamaad
Üldjuhul ei käi laste head õpitulemused testides ja õnnelikkus käsikäes. Samas teame, et hirm ja stress pärsivad õppimisvõimet. Seega, kui suudame hoida laste vaimset heaolu, võiksid nad veelgi paremini õppima. Kuidas on Hollandis see õnnestunud? Pakun välja seitse võimalikku põhjust.
Hollandi haridussüsteemi määrab hariduse vabadus, mis on garanteeritud konstitutsiooni 23. paragrahviga. Haridusvabadus seisab kolmel sambal: koolide asutamisvabadus, õpetamise korralduse vabadus ning tõekspidamiste vabadus ehk vabadus otsustada õpetamise põhimõtete üle. Seetõttu on Hollandis nii riigi- kui ka erakoolid, mida rahastatakse võrdsetel alustel.
Seadus kehtestab tingimused, millele erakoolid peavad rahastuse saamiseks vastama. Samas toetuvad Hollandis ka mõned riigikoolid alternatiivpedagoogikale (Montessori, Jenaplani, Daltoni). Seega, esimese põhjusena, miks Hollandi lapsed on koolis õnnelikud ja targad, pakun välja just vabaduse – riik hindab kooli vabadust otsustada ning lapse ja lapsevanemate vabadust valida oma lapsele sobiv kool.
Teiseks, Hollandi haridusspetsialistid on hinnanud, et näiteks matemaatikas ja loodusteadustes on Holland saavutanud kõrgeid tulemusi tänu pidevale praktiseerimisele. Koolides kasutatakse ka online-kodutöid, mida saab teha nii kaua, kuni suur osa vastustest on õiged. Tähelepanu pööratakse ka teaduse näitlikustamisele, et see oleks lastele huvitav ning seos nn päriseluga paremini hoomatav. Kogu õppeprotsessi püütakse muuta võimalikult praktiliseks ja eluliseks.
Kolmandaks, Hollandis on õpetajaamet väärtustatud. Hollandi õpetajad saavad OECD riikide keskmisest kõrgemat palka. Palgasüsteem arvestab näiteks õpilaste tagasisidet, täiendkoolitustel käimist, erivajadustega õpilastega tegelemist jne. Koolil on võrdlemisi suur vabadus määrata õpetaja palka. Kõige kõrgemat palka saavad pikaaegse kogemusega pedagoogid.
Neljandaks, Hollandi koolisüsteem pakub igale lapsele just talle võimetekohast õppeprogrammi, mis tagab eduelamuse edasijõudmisest ning adekvaatse enesehinnangu.
Viiendaks, Hollandi koolides on tagatud piisavas mahus tugisüsteemid. OECD uuringu „Society at a Glance” 2016 tulemuste järgi on Hollandis nii tööturult kui ka hariduselust eemal vaid 7,8% noortest, mis on üks parimaid tulemusi OECD riikide seas.
Kuuendaks, Holland rakendab riiklikku koolide kvaliteedi tagamise süsteemi. Kui mõne kooli näitajad langevad, siis tulevad riigi poolt nõustajad, kes annavad nõu, kuidas kooli kvaliteeti tõsta.
Seitsmendaks, Hollandi lapsed liiguvad. 84% õpilastest, kelle kool asub lähemal kui viis kilomeetrit, kasutavad kooliminekuks jalgratast. Keskkoolis käivatest õpilastest sõidab kooli jalgrattaga 75%. 2/3 alla 12-aastastest õpilastest läheb kooli jalgsi või jalgrattaga.
Vastus on lihtne
Kõige selle juures näitavad võrdlevad uuringud, et koolipäevad on Hollandi õpilastel keskmisest pikemad, algavad tavaliselt 8.30 ja lõppevad kell kolm pärastlõunal. Suvevaheaeg on Hollandis vaid seitse nädalat (Eestis 12,5) ning kooliaasta on 190 päeva pikk. Ja ikka on nad õnnelikud.
Seega, mida Eestil on Hollandi kogemusest õppida? Jah, meil tehakse pingutusi selle nimel, et õpetajaamet oleks praegusest rohkem väärtustatud nii hoiakutes kui ka rahaliselt. Sealjuures on oluline anda nii õpetajale kui ka koolile rohkem õigusi ja vabadust otsustada. Lisaks peaksime üle vaatama õpetaja töökoormuse, et tal tundide kõrvalt jääks aega tegelda ainevaldkonna arendustööga ning märgata iga õpilast.
Tugisüsteemid on vaja tagada nii õpilastele kui ka õpetajatele. Õppeprotsess peaks arvestama lapse individuaalsusega ning olema võimalikult praktiline ja igapäevaeluga seotud. Kergliiklusteede arendamine koolide ümbruses on hädavajalik, et lapsed saaksid tulla kooli turvaliselt kas jala või rattaga, sest teame, et vaid 24% 7–13-aastastest liigub piisavalt.
Ja kindlasti on oluline väärtustada ka koolivõrgu mitmekesisust, et iga laps leiaks endale kõige paremini sobiva kooli. Võiks küsida, miks peaks kool tegutsema selle nimel, et lapsed oleksid koolis õnnelikud? Vastus on lihtne – õnnelikud lapsed õpivad paremini ja see on ometi kooli eesmärk.