<div0><head><hi rend="bold">Mida õppida Hollandi koolilt?</hi></head>
<p>
<s>Holland on huvitav riik – sealsed lapsed on kõrgetel kohtadel PISA testi tulemustes ja samal ajal on nad ka ühed õnnelikumad maailmas.</s>
<s>Lausa 82,3% Hollandi õpilastest tunneb end koolis õnnelikuna.</s>
</p>
<p>
<s>Võrdluseks, OECD keskmine on veidi alla 80%, Eestis on see näitaja 66,6%, mis on üks madalamaid näitajaid.</s>
<s>Tähelepanuväärne on, et just noored on Hollandis oma eluga kõige rohkem rahul – 90% on oma eluga väga rahul, mis on OECD kõrgeim tase.</s>
</p>
<p>
<s>Samas on nad ka maailma haridusedetabelites kõrgetel kohtadel.</s>
<s>Kui aastatel 2006 ja 2009 edastas Holland PISA tulemustes Eestit, siis alates 2012. aastast edastavad Eesti õpilased Hollandi omi.</s>
<s>Viimaste tulemuste põhjal on Holland kokkuvõtvas tabelis 11., Eesti 9. kohal.</s>
</p>
<p>
<s>Loomulikult on nii Eesti kui ka Holland OECD keskmisest oluliselt kõrgemal tasemel.</s>
<s>Näiteks matemaatikas on Hollandi õpilased 11., Eesti õpilased 9. kohal.</s>
<s>Hollandi õpilastega sarnasel tasemel on Kanada, Taani ja Soome õpilased.</s>
</p>
<div><head><hi rend="bold">Õnne tagamaad</hi></head>
<p>
<s>Üldjuhul ei käi laste head õpitulemused testides ja õnnelikkus käsikäes.</s>
<s>Samas teame, et hirm ja stress pärsivad õppimisvõimet.</s>
<s>Seega, kui suudame hoida laste vaimset heaolu, võiksid nad veelgi paremini õppima.</s>
<s>Kuidas on Hollandis see õnnestunud?</s>
<s>Pakun välja seitse võimalikku põhjust.</s>
</p>
<p>
<s>Hollandi haridussüsteemi määrab hariduse vabadus, mis on garanteeritud konstitutsiooni 23. paragrahviga.</s>
<s>Haridusvabadus seisab kolmel sambal: koolide asutamisvabadus, õpetamise korralduse vabadus ning tõekspidamiste vabadus ehk vabadus otsustada õpetamise põhimõtete üle.</s>
<s>Seetõttu on Hollandis nii riigi- kui ka erakoolid, mida rahastatakse võrdsetel alustel.</s>
</p>
<p>
<s>Seadus kehtestab tingimused, millele erakoolid peavad rahastuse saamiseks vastama.</s>
<s>Samas toetuvad Hollandis ka mõned riigikoolid alternatiivpedagoogikale (Montessori, Jenaplani, Daltoni).</s>
<s>Seega, esimese põhjusena, miks Hollandi lapsed on koolis õnnelikud ja targad, pakun välja just vabaduse – riik hindab kooli vabadust otsustada ning lapse ja lapsevanemate vabadust valida oma lapsele sobiv kool.</s>
</p>
<p>
<s>Teiseks, Hollandi haridusspetsialistid on hinnanud, et näiteks matemaatikas ja loodusteadustes on Holland saavutanud kõrgeid tulemusi tänu pidevale praktiseerimisele.</s>
<s>Koolides kasutatakse ka <hi rend="italic">online</hi>-kodutöid, mida saab teha nii kaua, kuni suur osa vastustest on õiged.</s>
<s>Tähelepanu pööratakse ka teaduse näitlikustamisele, et see oleks lastele huvitav ning seos nn päriseluga paremini hoomatav.</s>
<s>Kogu õppeprotsessi püütakse muuta võimalikult praktiliseks ja eluliseks.</s>
</p>
<p>
<s>Kolmandaks, Hollandis on õpetajaamet väärtustatud.</s>
<s>Hollandi õpetajad saavad OECD riikide keskmisest kõrgemat palka.</s>
<s>Palgasüsteem arvestab näiteks õpilaste tagasisidet, täiendkoolitustel käimist, erivajadustega õpilastega tegelemist jne.</s>
<s>Koolil on võrdlemisi suur vabadus määrata õpetaja palka.</s>
<s>Kõige kõrgemat palka saavad pikaaegse kogemusega pedagoogid.</s>
</p>
<p>
<s>Neljandaks, Hollandi koolisüsteem pakub igale lapsele just talle võimetekohast õppeprogrammi, mis tagab eduelamuse edasijõudmisest ning adekvaatse enesehinnangu.</s>
</p>
<p>
<s>Viiendaks, Hollandi koolides on tagatud piisavas mahus tugisüsteemid.</s>
<s>OECD uuringu „Society at a Glance” 2016 tulemuste järgi on Hollandis nii tööturult kui ka hariduselust eemal vaid 7,8% noortest, mis on üks parimaid tulemusi OECD riikide seas.</s>
</p>
<p>
<s>Kuuendaks, Holland rakendab riiklikku koolide kvaliteedi tagamise süsteemi.</s>
<s>Kui mõne kooli näitajad langevad, siis tulevad riigi poolt nõustajad, kes annavad nõu, kuidas kooli kvaliteeti tõsta.</s>
</p>
<p>
<s>Seitsmendaks, Hollandi lapsed liiguvad.</s>
<s>84% õpilastest, kelle kool asub lähemal kui viis kilomeetrit, kasutavad kooliminekuks jalgratast.</s>
<s>Keskkoolis käivatest õpilastest sõidab kooli jalgrattaga 75%.</s>
<s>2/3 alla 12-aastastest õpilastest läheb kooli jalgsi või jalgrattaga.</s>
</p>
</div>
<div><head><hi rend="bold">Vastus on lihtne</hi></head>
<p>
<s>Kõige selle juures näitavad võrdlevad uuringud, et koolipäevad on Hollandi õpilastel keskmisest pikemad, algavad tavaliselt 8.30 ja lõppevad kell kolm pärastlõunal.</s>
<s>Suvevaheaeg on Hollandis vaid seitse nädalat (Eestis 12,5) ning kooliaasta on 190 päeva pikk.</s>
<s>Ja ikka on nad õnnelikud.</s>
</p>
<p>
<s>Seega, mida Eestil on Hollandi kogemusest õppida?</s>
<s>Jah, meil tehakse pingutusi selle nimel, et õpetajaamet oleks praegusest rohkem väärtustatud nii hoiakutes kui ka rahaliselt.</s>
<s>Sealjuures on oluline anda nii õpetajale kui ka koolile rohkem õigusi ja vabadust otsustada.</s>
<s>Lisaks peaksime üle vaatama õpetaja töökoormuse, et tal tundide kõrvalt jääks aega tegelda ainevaldkonna arendustööga ning märgata iga õpilast.</s>
</p>
<p>
<s>Tugisüsteemid on vaja tagada nii õpilastele kui ka õpetajatele.</s>
<s>Õppeprotsess peaks arvestama lapse individuaalsusega ning olema võimalikult praktiline ja igapäevaeluga seotud.</s>
<s>Kergliiklusteede arendamine koolide ümbruses on hädavajalik, et lapsed saaksid tulla kooli turvaliselt kas jala või rattaga, sest teame, et vaid 24% 7–13-aastastest liigub piisavalt.</s>
</p>
<p>
<s>Ja kindlasti on oluline väärtustada ka koolivõrgu mitmekesisust, et iga laps leiaks endale kõige paremini sobiva kooli.</s>
<s>Võiks küsida, miks peaks kool tegutsema selle nimel, et lapsed oleksid koolis õnnelikud?</s>
<s>Vastus on lihtne – õnnelikud lapsed õpivad paremini ja see on ometi kooli eesmärk.</s>
</p>
</div>
</div0>
