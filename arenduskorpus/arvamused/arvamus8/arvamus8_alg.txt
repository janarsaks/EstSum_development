Aleksei Turovski: haridusasutuste kasumlikkus ei saa tulla loomade heaolu arvelt
Dirhami kavandatav merekeskus nõuab seni räägitust vähemalt suurusjärgu võrra suuremat investeeringut – vastasel korral pole tulemuseks haridusasutus, vaid loomade piinamine, hoiatab zooloog Aleksei Turovski.
Olen üle 30 aasta oma professionaalsest elust pühendanud veeloomade, eelkõige kalade tervise uurimisele. Seda nii looduslikes veekogudes kui ka kõikvõimalikes tehistingimustes. Üle 30 kalamajandi Eestis oli minu ja mu kolleegide järelevalve all.
Tegelesin vahetult kalade parasitaarsete, bakteriaalsete ning seenhaiguste kontrolli ja raviga, aga ka selliste loomade tervishoiu probleemidega, mis olid seotud nende pidamistingimustega. Võin kinnitada, et veeloomade optimaalsete, liigi nõuetele vastavate pidamistingimuste loomine, ja mis kõige tähtsam, säilitamine on väga suur ning mitmekesiseid ekspertteadmisi nõudev töö pädevale meeskonnale, mis on väga kulukas, ja seda päevast päeva, aastast aastasse.
Vee keemilise kvaliteedi ja temperatuurirežiimi tagamine, vee liikumise tekitamine liigispetsiifiliselt, liikidevaheliste suhete etoloogiline ja ökoloogiline kindlustamine on vaid mõned professionaalse akvaristi igapäevamured.
Sellised okeanaariumid, mere- ja mageveeakvaariumid, kus tingimused tagatakse tõepoolest adekvaatselt, on olemas, kuid tõsiselt võetavad asutused kõikjal maailmas võitlevad pidevalt suure hulga erialaste ja majanduslike probleemidega.
Igas sellises asutuses näeb ihtüopatoloog kohe mõnede loomade käitumises või füüsises stressi ilminguid (narmendavad uimed, pigmendilaigud, nekroosikolded, stereotüüpne käitumine, moondunud kasv, süvenenud apaatia, rikutud liikidevahelised ja liigisisesed suhted, plahvatuslik agressiivsus, haiglane õgimine või nälgimine jne).
Spetsialistid, kes töötavad korralikes okeanaariumides, tegelevad nende probleemidega iga päev, non-stop ja kindlasti mingil määral edukalt, kuid need probleemid on sellistes asutustes igapäevane tõsiasi. Naiivne on eeldada, et veeloomade pidamine tehistingimustes ja sealjuures terveid kooslusi koos eksponeerides on kuidagi lihtsam kui näiteks maismaaloomade puhul neile adekvaatsetes tingimustes.
Kalad surevad stressi
Akvaristika on suure ajaloo ja kogemustega tegevusala. Iga aus akvarist teab suurepäraselt, et on olemas kalaliike, keda võib edukalt pidada suhteliselt piiratud vahenditega. Nende liikide hulka ei kuulu aga päris kindlasti ookeanikalad ega teised loomad, kelle ökoloogia nõuab liikumist ookeani eri sügavustes.
Üks näide. Rifihaid käivad kaks korda päevas madalikel ehk litoraalis. Hommikusel ajal selleks, et puhastajakalad, krevetid jt neid parasiitidest ja vananevast limast puhastaksid, misjärel liiguvad haid tagasi avamerele, sügavusse sada ja enam meetrit. Tagasi madalikule tulevad haid öösel, aga siis juba toituma, ning sedagi kindlalt määratud ajaks ja kindlatel öötundidel.
Pidada rifihaisid pidevalt akvaariumis tähendab sundida neid elama ainult madalikul ja see on liigispetsiifiliste vajaduste arvestamata jätmine. Mainida tasuks, et rifihaid on üks enam levinud suurematest akvaariumis peetavatest hailiikidest. Sellised kalad surevad stressi. Muidugi mitte tingimata kohe, ent isegi pärast aastatepikkust elamist sellistes tingimustes  on surma põhjuseks üldjuhul just stress.
Mul on tulnud üht sellist õnnetut looma lahata. Lahangu tulemuseks oli väga selge akumuleerunud stressi tagajärjel arenenud aneemia, haiglased muutused neerudes ja lõpustes.
Loomaaedade, akvaariumide ja okeanaariumide hariduslikku ja kasvatuslikku tähtsust ei saa üle hinnata. See on peamine valdkond, mille poolest mainitud asutused kuuluvad vahetult ja lahutamatult kultuuriasutuste hulka.
Kuid inimkond peab vältima kognitiivse dissonantsi olukordi. Kognitiivne dissonants on psühholoogias tuntud termin, mis iseloomustab teatud motiividel iseenda loomu vastaselt käitumist. Meil pole moraalset õigust õpetada noortele lugupidavat suhtumist elusloodusesse, kasutades selleks eluslooduse suhtes lugupidamatuid võtteid. Siinjuures on väga tähtis ka saadava hariduse kvaliteet.
Vaid viis miljonit?
Ma olen õpetanud koolilapsi ja vanemaid inimesi üle neljakümne aasta, kasutades vaba looduse ja ka loomaaedade ning muude tehistingimustes loomi pidavate asutuste võimalusi. Võin kinnitada, et häid tulemusi annab selline pedagoogiline töö ainult siis, kui õpilastele näidatakse just nimelt elujõuliste ja tervete loomade välimust, ja mis veel tähtsam, käitumist.
On tõsi, et nagu juba mainitud, on akvaristika suurte kogemuste ja ajalooga tegevusvaldkond, mille kvaliteeti tagama ja tööd koordineerima on kutsutud mitmesuguseid organisatsioone, nagu näiteks WAZA ja EAZA.
Samuti aga on tõsi, et minu teada ei ole mitte ükski tõsiselt võetav loomaaed või okeanaarium juba pikemat aega kasumlik ettevõte. Seda põhjusel, et selliste haridus- ning teadusasutuste kõrged standardid nõuavad tohutuid investeeringuid ja pidevat rahastust. Teisisõnu, dotatsioone kas maksumaksjalt või rahvusvahelistest fondidest.
Korraliku mereloomapargi rahastus tuleb garanteerida olenemata kasumimarginaalist või turunihetest. Esmane ülesanne ja prioriteet on luua loomadele optimaalsed pidamistingimused, see on kogu operatsiooni võtmeküsimus.
Dirhami sadamasse rajatava Meritähe keskuse näol on, niipalju kui praegu on alust arvata, tegemist erakätes oleva ettevõttega, mille prioriteet on kasum. See tähendab, et kas teadlikult või teadmatult ollakse kasumi nimel valmis tegema kompromisse loomade pidamistingimuste suhtes.
Sest tundub täiesti utoopiline, et viie miljoni euroga suudetaks tagada loomadele optimaalsed tingimused, mille puhul oleks võimalik rääkida liigikaitsest ja kvaliteetsest haridusväljundist vastavalt WAZA ning meie tänapäevaste loomade heaolu standarditele ja nõudmistele.
Selle viie miljoniga, millega Meritäht peaks loodama, tuleks ehitada kogu hoonestik (sh hotell ja restoran), infrastruktuur (sh parkla), seikluspark, kogu sisustus, kommunikatsioon, veevärk ja elektrisüsteemid, kõik akvaariumid, tehnika, personaliruumid ja vee taastamis- ning ringlussüsteemid (mis on ilmselt kõige kallim). Nii ambitsioonika asutuse rajamisel tuleks rääkida vähemalt suurusjärgu võrra suurematest investeeringutest ning püsikuludest, et tagada loomade heaolu.
Võiks ju oletada, et palju probleeme Meritähe projekti juures lahendaks loobumine just ookeani- ja eksootiliste kalade eksponeerimisest ning piirdumine Eesti ja Läänemere koosluste tutvustamisega. Väga paljude inimeste meelest oleks kohalike kalade pidamine lihtsam ja paremini kindlustatud, kuna nende pidamiseks võiks ju kasutada näiteks Läänemere vett (ookeaniakvaariumis peab vesi olema algusest lõpuni tehislik). See arusaam on väga ekslik.
Meie mere- ja mageveekogude kalaliigid vajavad vältimatult talveperioodi, mil vee temperatuur on väga madal. Seda akvaariumis kindlustada on äärmiselt keeruline ja ilmselt tunduvalt kulukam kui teatud troopiliste kalade pidamine. Ma ei unusta iial ühte  lutsu, keda peeti suures riimveelises akvaariumis aasta ringi toatemperatuuril.
Kala oli pikk, kõhetu ja üleni süsimust – äärmise stressi tundemärk. Kui mind kutsuti teda päästma, oli lootusetult hilja. Sellise eksponaadi ainuke haridusväljund oleks saanud olla «nii ei tohi teha!».