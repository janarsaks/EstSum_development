<div0><head><hi rend="bold">Munadepühad riigikogus</hi></head>
<p>
<s>Riigijuhid peavad juba hea mitu aastat leppimatut võitlust eestlasi sajandeid kimbutava pahe, liigjoomisega.</s>
<s>Alkoholi põhjustatud isiklike hädade ja ühiskondliku kahju nimekirja suudab iga koolipoisski peast ette lugeda.</s>
</p>
<p>
<s>Kas joomine sellest lõpuks olematuks kokku kuivab, peab vastavalt poliitikute ja terviseedendajate lubadustele näitama pikem aeg.</s>
<s>Fookus alkoholile on muidugi õige, kuid selle kõrval ei tohiks tähelepanuta jätta ka joomarluse vähem levinud, ent samuti ühiskonnale olulist kahju põhjustavat erivormi, nimelt munajoodiklust.</s>
</p>
<p>
<s>Munajoodik on sõnastike järgi halvustav väljend vastandina täitsamehele.</s>
<s>Täitsamees on tegudeinimene, kes lubatu ka ära teeb, munajoodik aga see, kes kohustustest ja vastutusest kõrvale hiilib, jätab otsustamata, kus otsust edasiliikumiseks hädasti vaja.</s>
<s>„Täitsamees ei anna teisele tarvitada oma nuga, hobust ega naist,” ütleb vanasõna.</s>
<s>Ühelt Muhu õlle pudelisildilt võib lugeda: „Täitsamees pole sita pialt riisutud mees. Täitsamees saab hakkama kõigega, mida elu toob. Ta on nagu kirbe, tugevalt humalase maitsega kadakane hele õlu.”</s>
</p>
<p>
<s>Keskmine viinanina võib olla täitsamees, sest saab ka veidi vintis olles asjadest aru ja ajab need korda.</s>
<s>Täiskarsklane aga võib olla täielik munajoodik, kes kangest kainusest hoolimata midagi tehtud ei saa.</s>
</p>
<div><head><hi rend="bold">Kehvake tulemus</hi></head>
<p>
<s>Munajoodikud võivad seega olla ühiskonna arengukiirusele oluliseks takistuseks.</s>
<s>Vaadelgem seda riigikogu näitel.</s>
<s>Põhiseadus nimetab riigikogu liikmete tähtsaimaks tööks otsuste langetamist.</s>
</p>
<p>
<s>Otsuseid langetatakse hääletamise teel, seega on riigikogu liikme esmane kohus osaleda võimalikult kõigil hääletamistel, olgu komisjonides või üldkogude suures saalis, ning võtta seisukoht ette pandud küsimuses, olla poolt või vastu.</s>
<s>Kahjuks näeb riigikogu pehmevõitu kodukord ette ka võimaluse jääda erapooletuks ja mis veel hullem, hääletustest üldse kõrvale hoida.</s>
<s>See on jätnud sügava jälje rahvasaadikute käitumiskultuurile ehk soosinud munajoodikluse kasvu.</s>
</p>
<p>
<s>Riigikogu kodulehelt võib igaüks järele vaadata, kuidas tema valitud esindaja hääletamisel käitub.</s>
<s>Järgnevad näited on pisteline valik, igast riigikogus esindatud erakonnast üks juhuslik esindaja, kelle käitumises ei pruugi täpselt peegelduda erakonna ega terve riigikogu keskmine.</s>
<s>Aga fakt on, et riigikogus saab karistamatult õilmitseda ka siis, kui suures saalis ilmud hääletama ainult igal teisel võimalusel või veel harvem.</s>
</p>
<p>
<s>Perioodil jaanuari algusest kuni 20. märtsini on riigikogu liikmete juhuvaliku „tabavusprotsent”, plusside ja miinuste suhe järgmine: Jaanus Karilaid (Keskerakond) 38/32, Maire Aunaste (IRL) 54/7, Liina Kersna (Reformierakond) 37/37, Jaak Madison (EKRE) 40/30, Tanel Talve (SDE) 57/13, Külliki Kübarsepp (Vabaerakond) 40/28.</s>
<s>Plusside poolel on kokku liidetud poolt või vastu hääletamine, miinuste poolel erapooletuks jäämine, hääletamata jätmine ja üldse puudumine.</s>
</p>
<p>
<s>Nagu näha, võib riigikogus rahulikult teha ka ainult pool tööd.</s>
<s>Kehvake tulemus, eriti kui arvestada, et korvpalli paralleeliga jätkates on tegu ju vabavisetega.</s>
<s>Vabamandaadiga rahvaesindaja osalemist hääletamisel ei saa keegi takistada.</s>
<s>Aga nähtavasti ei peeta riigikogus otsustamist töökohustuseks.</s>
</p>
</div>
<div><head><hi rend="bold">Ainulaadne tegevusala</hi></head>
<p>
<s>Et asi üldse hääletamise ja otsustamiseni jõuab, on kangelastegu.</s>
<s>Hulk algatusi ja menetlusi jääb segastel põhjustel riigikokku surnult seisma ja pühitakse „koosseisu volituste lõppemisega seoses” saadikute töölaualt lihtsalt prügikasti.</s>
</p>
<p>
<s>Raugevad eelnõud on väga eripalgelised.</s>
<s>Mõni neist võib olla päevapoliitiline sõu, millega konkreetne saadik või erakond soovib oma nähtavust kasvatada, ise teades, et ettepanek on kaunis sisutühi.</s>
<s>Teised jälle on opositsiooniliste jõudude algatused, mille menetlemist enamus lihtsalt takistab, aga millegipärast menetlusest välja ka ei hääleta.</s>
</p>
<p>
<s>Miks küll?</s>
<s>Riigikogu XI koosseis (2007–2011) menetles nelja aastaga kokku 948 eelnõu, millest töö jäi lõpetamata ja katkes 73 eelnõuga (7,7% kõigist).</s>
<s>Järgmine koosseis jäi hätta 71 eelnõuga 842-st (8,4%).</s>
<s>Praeguse kursiga jätkates jõuab praegune riigikogu koosseis oma töö lõpuks 730–750 eelnõuni ja võib ennustada, et väljalangejate osakaal ületab aasta pärast 10%, olles selges kasvutrendis.</s>
</p>
<p>
<s>Kõige suuremates raskustes on riigikogu demokraatia arhitektuuri probleemide lahendamisel.</s>
<s>Lubamatult on seisma jäänud eelnõud presidendi, riigikogu ja Euroopa parlamendi valimise seaduste täiendamiseks, rääkimata siis erakonnaseadusest või riigikogu töö- ja kodukorra seadusest, mille muutmisi küll algatatakse, aga iial otsusteni ei jõuta.</s>
</p>
<p>
<s>Põhiseaduskomisjoni esimees Marko Pomerants tõi hiljuti ajakirjanduses oma komisjoni tegevusetuse põhjenduseks, et kuni koalitsioonierakondade esimehed pole omavahel kokku leppinud, ei saavat parlament midagi teha.</s>
<s>See avaldus näitab põhiseadusliku võimukorralduse totaalset mittemõistmist.</s>
</p>
<p>
<s>Paar näidet veel.</s>
<s>2015. aasta sügisel algatati riigikogu liikmete enamuse initsiatiivil kahe probleemkomisjoni moodustamine.</s>
<s>Üks pidi uurima ja lahendama narkopoliitika ja HIV-ennetuse, teine soolise võrdõiguslikkuse teemat.</s>
<s>Kumbagi pole tänaseni moodustatud – järelikult on mõlema valdkonna probleemid oma aktuaalsuse kaotanud ja ise ära lahenenud ning rahvaesinduse mõtet ja tegu enam ei vaja.</s>
</p>
<p>
<s>Ma ei tea ühtki teist tegevusala Eestis, kus võiks riigikogu ja selle liikmetega sarnasel viisil otsustamisest ja vastutusest lihtsalt kõrvale hiilida.</s>
<s>Põhimõte peaks olema, et kui otsustada ei taha, ära Toompeale üldse tüki.</s>
<s>Aga on suurel määral vastupidi.</s>
<s>Ainsana on see hea uudis munavabrikantidele, kelle toodangu järele võimumäel janu ainult kasvab.</s>
</p>
</div>
</div0>
