Munadepühad riigikogus
Riigijuhid peavad juba hea mitu aastat leppimatut võitlust eestlasi sajandeid kimbutava pahe, liigjoomisega.
Kas joomine sellest lõpuks olematuks kokku kuivab, peab vastavalt poliitikute ja terviseedendajate lubadustele näitama pikem aeg.
Munajoodik on sõnastike järgi halvustav väljend vastandina täitsamehele.
Munajoodikud võivad seega olla ühiskonna arengukiirusele oluliseks takistuseks.
Põhiseadus nimetab riigikogu liikmete tähtsaimaks tööks otsuste langetamist.
Kahjuks näeb riigikogu pehmevõitu kodukord ette ka võimaluse jääda erapooletuks ja mis veel hullem, hääletustest üldse kõrvale hoida.
Riigikogu kodulehelt võib igaüks järele vaadata, kuidas tema valitud esindaja hääletamisel käitub.
Aga fakt on, et riigikogus saab karistamatult õilmitseda ka siis, kui suures saalis ilmud hääletama ainult igal teisel võimalusel või veel harvem.
Nagu näha, võib riigikogus rahulikult teha ka ainult pool tööd.
Et asi üldse hääletamise ja otsustamiseni jõuab, on kangelastegu.
Raugevad eelnõud on väga eripalgelised.
Kõige suuremates raskustes on riigikogu demokraatia arhitektuuri probleemide lahendamisel.
Lubamatult on seisma jäänud eelnõud presidendi, riigikogu ja Euroopa parlamendi valimise seaduste täiendamiseks, rääkimata siis erakonnaseadusest või riigikogu töö- ja kodukorra seadusest, mille muutmisi küll algatatakse, aga iial otsusteni ei jõuta.
Põhiseaduskomisjoni esimees Marko Pomerants tõi hiljuti ajakirjanduses oma komisjoni tegevusetuse põhjenduseks, et kuni koalitsioonierakondade esimehed pole omavahel kokku leppinud, ei saavat parlament midagi teha.
Ma ei tea ühtki teist tegevusala Eestis, kus võiks riigikogu ja selle liikmetega sarnasel viisil otsustamisest ja vastutusest lihtsalt kõrvale hiilida.