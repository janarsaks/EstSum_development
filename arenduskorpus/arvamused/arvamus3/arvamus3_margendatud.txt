<div0><head><hi rend="bold">Peep Jahilo: kas Süüria keemiarelvade vastu saab nõu või jõuga?</hi></head>
<p>
<s><hi rend="bold">On ootuspärane, et keemiarelvade tuvastamise ja hävitamisega tegeleks selleks seatud Keemiarelvade Keelustamise Organisatsioon (OPCW), ent selle õigus iseseisvaks uurimistegevuseks on piiratud, kirjutab Peep Jahilo, kes oli Eesti alaline esindaja OPCW juures aastatel 2012–2017.</hi></s>
</p>
<p>
<s>On ainult keemiarelvi omavaid riike ja on ka keemiarelvi reaalselt kasutavaid riike.</s>
<s>Süürias on seda tehtud omaenda rahva vastu, ja aastate jooksul korduvalt.</s>
</p>
<p>
<s>Süüria keemiarajatistele raketilöökide andmine oleks väga vabalt võinud juhtuda juba aastal 2013.</s>
<s>Mäletame, et USA oli sellele sammule toona väga lähedal, kuid otsustati anda veel viimane võimalus, tulles vastu Venemaa algatatud ettepanekule allutada Süüria keemiarelvad rahvusvahelisele kontrollile ehk keemiarelvade keelustamise organisatsiooni OPCW järelevalvele.</s>
<s>Ettepanek võeti vastu ja võimalik karm õppetund lükkus teadmatusse edasi.</s>
</p>
<p>
<s>Kõik järgnevad aastad kuni tänaseni välja on olnud täidetud vaidlustega selle üle, kas Süüria on olnud lõpuni aus või mitte.</s>
<s>Alates 2013. aastast on suurem osa OPCW poliitilisest ja ka tehnilisest aurust kulunud Süüria keemiaarsenali kahjutukstegemise korraldamisele.</s>
<s>Rahvusvaheliste pingutuste tulemusena (teiste seas ka Eesti rahalise panuse ning poliitilise surve toel) saavutati 2015. aastaks olukord, kus võis nentida, et valdav osa Süüria keemiarelvastusest on likvideeritud.</s>
<s>Keemiarelvavarude likvideerimine oli märksa keerukam protseduur kui nende tootmine, sest tuli tagada, et nende riigist kokku kogumine, väljaviimine, neutraliseerimine ja ohtlike jääkide kahjutustamine toimuks turvaliselt ning oleks välistatud võimalus nende (taas)sattumisest valedesse kätesse.</s>
</p>
<p>
<s>Senised keemiarelvade valmistamiseks ja hoiustamiseks mõeldud rajatised Süürias tuli vastavalt saavutatud kokkuleppele hävitada, välistamaks nende taaskasutamine.</s>
<s>Keeruliseks tegi selle protsessi asjaolu, et samal ajal käis – ja käib tänini – Süüria pinnal sõjategevus.</s>
<s>Keemiarelva hoiustanud rajatiste õhkimist ja selle tulemustes veendumist takistas korduvalt julgeolekuolukord teatud Süüria piirkondades.</s>
<s>Vähemalt üks hoiurajatis jäigi puutumata, sest sinna ei pääsenud lahingutegevuse tõttu ükski rahvusvaheline vaatleja ega ekspert.</s>
<s>Seda enam, et tegemist oli maa-aluste tunnelite ja angaaridega, mida juba tehniliselt oli keerukas õhkida.</s>
<s>Lisaks väitis Süüria valitsus, et neil puudub nii suur kogus lõhkeainet, mida sääraste rajatiste purustamiseks vaja.</s>
</p>
<p>
<s>Teatud hetkel tekkis osa OPCW liikmesriikide seas kahtlus, kas Süüria on üldse algusest peale deklareerinud kõik oma olemasolevad keemiarelvad või eksisteerivad kusagil veel mingid salajased kogused.</s>
<s>Oli märke, et segastel asjaoludel oli arvepidamises kaotsi läinud tuhandeid keemiarelva kandvat laengukandjaid.</s>
<s>Lääneriikide ja samameelsete riikide poliitiline surve OPCW täitevnõukogu istungitel kordus kuust kuusse ja aastast aastasse.</s>
<s>Süüria esindajad väitsid seejuures külma rahuga, et Süüria on pidevalt väga koostööaldis ja teinud omalt poolt kõik endast oleneva, et demonstreerida oma avatust ja koostöövõimet.</s>
</p>
<p>
<s>Samal ajal leidsid Süürias pidevalt aset väiksemad või suuremad ekstsessid, kus kasutati reaalselt keemiarelva, mille ohvriteks olid valimatult nii tsiviilisikud kui relvakandjad.</s>
<s>Erinevalt tänapäevastest ülitäpsetest relvadest on keemiarelv – nagu kõik massihävitusrelvad – äärmiselt sihitamatu ja valimatu tapja.</s>
<s>Paljud keemiarelva sisaldanud mahutid (peamiselt oli tegu sariini, kloori ja ka närvigaasiga VX) heideti sihtkohtadesse kopteritelt.</s>
<s>Kuna koptereid oli vaid Assadi režiimi armeel, siis peeti ülimalt tõenäoliseks, et vastavate rünnakute taga said olla eeskätt valitsusväed.</s>
<s>Tuvastusmissioon (<hi rend="italic">factfindingmission</hi>), kelle ülesanne oli välja selgitada keemiarelva kasutamise täpsemad asjaolud, oli pidevalt raskustes.</s>
</p>
<p>
<s>Keemiarelva kasutamise asitõendite kogumine on võimalik siiski vaid suhteliselt lühikese ajavahemiku jooksul pärast konkreetset intsidenti.</s>
<s>Gaasiline aine lendub ja inimestele vaevusi põhjustanud sümptomite jälgimine on keerukas.</s>
<s>Kõigele vaatamata koguti asitõendeid (mille analüüs toimus OPCW laborites) ja tuvastati vastavate närvigaaside kasutamist.</s>
<s>Vaatlustiimide ligipääsu tagamine sündmuskohtadele käis aeglaselt ja seda mõistagi mitte tiimide aeglase reageerimise tõttu.</s>
<s>Sama näib korduvat ka nüüd, mil pärast 7. aprilli keemiarünnakut Doumas ei lasta eksperte sündmuskohale piisava operatiivsusega.</s>
<s>Takistamist saadab nii Süüria kui tema traditsiooniliste liitlaste, eesotsas Venemaaga, pidev retoorika, et tegu on valeinfo ja provokatsioonidega – ilmse eesmärgiga raskendada selgete asitõendite tuvastamist.</s>
</p>
<p>
<s>Süürias on viimase viie aasta jooksul aset leidnud hulk keemiarelva kasutamisi, mis ei anna just tunnistust liikumisest keemiarelvade kasutamisest loobumise suunas.</s>
<s>Kui pärast suurema osa deklareeritud keemiarelvavarude väljaviimist ja selle ajal (2015–2016) intsidentide arv vähenes, siis hiljem suurenes see taas.</s>
<s>OPCW ja ÜRO ühine uurimistiim on tuvastanud, et keemiarelva on kasutanud nii Assadi režiim kui vähemal määral ka ISIS.</s>
</p>
<p>
<s>USA juhitud koalitsiooni otsus korraldada raketirünnakud Süüria keemiarelvadega seotud objektide pihta oli selgelt tingitud ühelt poolt Süüria usalduskrediidi (nii vähe, kui seda üldse oli) ammendumisest ja teisest küljest järjekordsest keemiarelva kasutamisest Süüria pinnal.</s>
<s>Mõistagi mängis oma osa ka Skripalide mürgitamise juhtum Suurbritannias, mis vaid kinnitas keemiarelvade arendamise ja omamise riske.</s>
</p>
<p>
<s>Viis aastat tagasi ärajäänud rünnak Süüria rajatiste pihta toimus niisiis nüüd.</s>
<s>Erinevus varasemast olukorrast oli see, et suur osa Assadi keemiarelvavarudest oli küll eelnevalt hävitatud, kuid ühtlasi said OPCW liikmesriigid aastate jooksul tunnistust sellest, et Süüria režiimi lubadused ei pea.</s>
<s>Mõni aasta tagasi oli Süüria keemiaarsenal laiali paigutatud ligi poolesajasse hoiukohta ja selle koguhulk ulatus ca 1300 tonnini.</s>
<s>Massihävitusrelva kasutamine jääb aga faktiks, sõltumata sellest, kui palju oli seda algse seisuga.</s>
</p>
<p>
<s>Et tabamuse said õiged objektid, on tõenäoline – arvestades ründes osalenud riikide luurevõimekust.</s>
<s>Ka arvestades neid loendamatuid OPCW missioone ja kontrollkäike, pidi informatsioon keemiarelvade ja -rajatiste paiknemisest olema adekvaatne.</s>
<s>Iseasi, kas lisaks tabamuse saanutele on veel objekte, mida tänaseni pole tuvastatud.</s>
</p>
<p>
<s>On ootuspärane, et keemiarelvade tuvastamise ja hävitamisega tegeleks selleks seatud organisatsioon – OPCW.</s>
<s>Ometigi on mõnes osas ka OPCW käed lühikesed ja seotud talle antud mandaadiga.</s>
<s>Paljuski on OPCW pädevus taandatud tehnilisele tasemele ja saab tunnistada, et oskusteave keemiliste ühendite ning keemiarelva liikide tuvastamiseks on organisatsiooni ekspertidel hea.</s>
<s>Samas aga on organisatsiooni õigus iseseisvaks uurimistegevuseks ja süüdlaste leidmiseks piiratud.</s>
</p>
<p>
<s>Paljuski ollakse kinni riikide endi deklareeritud keemiarelvade monitoorimises, samuti pole neli riiki ikka veel vastava konventsiooniga liitunud.</s>
<s>Seega on mitmeid halle alasid, kuhu OPCW ei ulatu.</s>
<s>Vähemalt neli korda aastas (vajadusel sagedamini) kogunev organisatsiooni täitevnõukogu on poliitiline kehand, kus toimuvad vastavateemalised debatid.</s>
<s>Ka Eesti on praegu (vahemikus 2017–2019) täitevnõukogu liige, lisaks oli läinud aasta teisel poolaastal EL liikmesriikide koordinaator.</s>
</p>
</div0>
