<div0><head><hi rend="bold">Karmo Tüür: kahe KAPO võrdlus</hi></head>
<p>
<s><hi rend="bold">Kolumnist Karmo Tüür luges Eesti ja Gruusia vastuluurajate aastaraamatuid ning jagab oma tähelepanekuid.</hi></s>
</p>
<p>
<s>Eesti kaitsepolitsei aastaraamatu ilmumine põhjustab alati väikese lainetuse meediatiigis.</s>
<s>Huvipakkuvaim on küsimus, keda ja mis kontekstis nimeliselt esile tuuakse.</s>
<s>Laiem julgeolekupilt pälvib alati mõistagi vähem meediakajastust, kuna see ei tooda piisavalt klikke.</s>
</p>
<p>
<s>Võtaks aga seekord vastupidiselt kätte ja vaatakski veidi laiemalt.</s>
<s>Parim suure pildi andja on võrdlus.</s>
<s>Kuna seekordse aastaraamatu sissejuhatuses mainitakse ära kümne aasta möödumist Venemaa kallaletungist Gruusiale, võtamegi võrdluseks samasuguse raporti Gruusiast.</s>
</p>
<div><head><hi rend="bold">Erinev ülesanne</head></hi>
<p>
<s>Kõige üldisemas plaanis jääb mulje, et need kaks trükist täidavad üsna erinevat eesmärki.</s>
<s>Kui Gruusia raport on kuiv, tehniline ja rabedalt informeeriv tegevusaruanne, siis Eesti oma on vormistatud mõjutusvahendina.</s>
<s>See pole hinnang skaalal hea–halb, vaid pelk tõdemus.</s>
</p>
<p>
<s>Mõlemad ametiasutused on oma olemuselt suletud ning avalik aastaraamat on üks väheseid suhtlusvahendeid avalikkusega.</s>
<s>Gruusia vastuluurajad annavad selle akti kaudu teada, mida eelmisel aastal tehtud, kui mitu kriminaalasja algatatud ja kui mitu inimest ning mille eest on kinni pandud.</s>
<s>Eesti kolleegid teevad sama asja, aga lisavad veidi liha samadele luudele.</s>
</p>
<p>
<s>Kui Gruusia dokument on ebaisikuline ja lühenditest kubisev tehniline dokument, siis kapo aastaraamat algab ameti juhi nime ja näoga pöördumisest ning on juba puhtvisuaalselt atraktiivseks kujundatud trükis.</s>
<s>Otse ja kaude antud soovitused: «ärge nii tehke» mõjuvad lugejale kindlasti tõhusamalt kui pelk loetelu korruptsiooni eest süüdi mõistetud kodanikest (Gruusias 61 inimest).</s>
<s>Puhtalt selle põhjalt saab öelda, et Eesti kontor kasutab seda avalikkusele suunatud tööriista efektiivsemalt.</s>
</p>
</div>
<div><head><hi rend="bold">Venemaa roll</hi></head>
<p>
<s>Loomuldasa on mõlema riigi eriteenistuse aruandes keskne roll Venemaal.</s>
<s>Kui Eesti 50-leheküljelises trükises mainitakse naaberriiki umbes 130 korda, siis Gruusia paarikümneleheses versioonis 25 korda.</s>
<s>Meie dokumendi suurem Vene-kesksus tuleneb põhjalikkusest, millega seletatakse lahti näiteks Moskva mõjutustegevust noorte kaasmaalaste võrgustiku ülesehitamisel, samas kui grusiinidel jääb see teema täiesti puudutamata.</s>
</p>
<p>
<s>Teiselt poolt on aga Gruusia olukord meie omast jõhkralt erinev, kuna osa riigi territooriumist on Moskva <hi rend="italic">de facto</hi> kontrolli all.</s>
<s>Abhaasia ja Tshinvali piirkond on ülejäänud Gruusiast eraldatud okastraadi ja Vene piirivalvega, Vene väed peavad neis kümnete kaupa õppusi ja piirkondi rahastatakse otse Venemaa föderaaleelarvest, nt Lõuna-Osseetia puhul ulatub välisrahastus u 90 protsendini eelarvest (121 miljonit dollarit).</s>
</p>
<p>
<s>Iseloomulik on selle teema käsitlemisel «nii-öelda» kasutamise rohkus, rääkides  «suveräänsusest», «piiridest», «kohalikest võimudest» jne.</s>
<s>Huvitava infokilluna tuuakse ära ka Lõuna-Osseetia venepärase nimekuju muutmine Põhja-Osseetiaga võimalikult sarnaseks: nii Venemaa Föderatsiooni subjekt kui ka okupeeritud osa Gruusiast kannavad nüüd nime Alaania.</s>
</p>
</div>
<div><head><hi rend="bold">Sarnasused ja erinevused</hi></head>
<p>
<s>Strukturaalselt on sarnasusi rohkem kui erinevusi.</s>
<s>Mõlemas aruandes räägitakse oma põhilistest tööülesannetest, sealhulgas korruptsiooni- ja terrorismivastasest võitlusest.</s>
<s>Mõlemad annavad aru, et üks peamisi ohte ongi korruptsiooni kaudu riigi usaldusväärsuse, maine ja majanduse kahjustamine, rääkimata riigisaladuste õngitsemisest.</s>
</p>
<p>
<s>Samas peab Gruusia kontor vajalikuks ära tuua nii oma töötajate arvu (3339 inimest) kui ka eelarve arve (näiteks sedagi, et ainuüksi e-asjaajamise tõttu õnnestus hangete/lepingute korraldamisel kokku hoida 1,2 miljonit lari ehk umbes 400 000 eurot).</s>
</p>
<p>
<s>Mõlemad räägivad ISISega liitunud inimeste ja nendega seotud kaaskodanike kaardistamisest (30 Gruusia kodanikku on teadaolevalt võidelnud terroristlike ühenduste ridades).</s>
<s>Samas näiteks paneb imestama, et erinevalt Eestist ei pea Gruusia vajalikuks rääkida avalikkusele relvakaubanduse tõkestamisest, mis peaks olema nende olukorda arvesse võttes mitu korda akuutsem kui siin.</s>
</p>
<p>
<s>Kuidas neid kahte dokumenti üldistatult kokku võtta?</s>
<s>Eesti kontor on oma ülesandega selles mõttes paremini toime tulnud, et siinne aastaraamat on ülevaatlikum, analüütilisem ja, mis peamine, lihtsamalt loetav.</s>
<s>Kuna tegu on aga avalikkusele suunatud dokumendiga, pole hoomatavus üldse vähetähtis.</s>
<s>Aga eks Gruusia kolleegide jaoks on tegu ka suhteliselt uudse formaadiga: kolmas kord üleüldse ning neist ainult kaks viimast on ka inglise keeles saadaval.</s>
<s>Eesti kapo on aastaraamatut avaldanud aastast 1998 ja algusest peale nii oma kui ka rahvusvahelisele publikule saadavana.</s>
</p>
</div>
</div0>
