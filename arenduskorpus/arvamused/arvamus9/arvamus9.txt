Karmo Tüür: kahe KAPO võrdlus
Kolumnist Karmo Tüür luges Eesti ja Gruusia vastuluurajate aastaraamatuid ning jagab oma tähelepanekuid.
Eesti kaitsepolitsei aastaraamatu ilmumine põhjustab alati väikese lainetuse meediatiigis.
Kuna seekordse aastaraamatu sissejuhatuses mainitakse ära kümne aasta möödumist Venemaa kallaletungist Gruusiale, võtamegi võrdluseks samasuguse raporti Gruusiast.
Kõige üldisemas plaanis jääb mulje, et need kaks trükist täidavad üsna erinevat eesmärki.
Mõlemad ametiasutused on oma olemuselt suletud ning avalik aastaraamat on üks väheseid suhtlusvahendeid avalikkusega.
Kui Gruusia dokument on ebaisikuline ja lühenditest kubisev tehniline dokument, siis kapo aastaraamat algab ameti juhi nime ja näoga pöördumisest ning on juba puhtvisuaalselt atraktiivseks kujundatud trükis.
Loomuldasa on mõlema riigi eriteenistuse aruandes keskne roll Venemaal.
Teiselt poolt on aga Gruusia olukord meie omast jõhkralt erinev, kuna osa riigi territooriumist on Moskva de facto kontrolli all.
Strukturaalselt on sarnasusi rohkem kui erinevusi.
Samas näiteks paneb imestama, et erinevalt Eestist ei pea Gruusia vajalikuks rääkida avalikkusele relvakaubanduse tõkestamisest, mis peaks olema nende olukorda arvesse võttes mitu korda akuutsem kui siin.
Eesti kontor on oma ülesandega selles mõttes paremini toime tulnud, et siinne aastaraamat on ülevaatlikum, analüütilisem ja, mis peamine, lihtsamalt loetav.