Karmo Tüür: kahe KAPO võrdlus
Kolumnist Karmo Tüür luges Eesti ja Gruusia vastuluurajate aastaraamatuid ning jagab oma tähelepanekuid.
Eesti kaitsepolitsei aastaraamatu ilmumine põhjustab alati väikese lainetuse meediatiigis. Huvipakkuvaim on küsimus, keda ja mis kontekstis nimeliselt esile tuuakse. Laiem julgeolekupilt pälvib alati mõistagi vähem meediakajastust, kuna see ei tooda piisavalt klikke.
Võtaks aga seekord vastupidiselt kätte ja vaatakski veidi laiemalt. Parim suure pildi andja on võrdlus. Kuna seekordse aastaraamatu sissejuhatuses mainitakse ära kümne aasta möödumist Venemaa kallaletungist Gruusiale, võtamegi võrdluseks samasuguse raporti Gruusiast.
Erinev ülesanne
Kõige üldisemas plaanis jääb mulje, et need kaks trükist täidavad üsna erinevat eesmärki. Kui Gruusia raport on kuiv, tehniline ja rabedalt informeeriv tegevusaruanne, siis Eesti oma on vormistatud mõjutusvahendina. See pole hinnang skaalal hea–halb, vaid pelk tõdemus.
Mõlemad ametiasutused on oma olemuselt suletud ning avalik aastaraamat on üks väheseid suhtlusvahendeid avalikkusega. Gruusia vastuluurajad annavad selle akti kaudu teada, mida eelmisel aastal tehtud, kui mitu kriminaalasja algatatud ja kui mitu inimest ning mille eest on kinni pandud. Eesti kolleegid teevad sama asja, aga lisavad veidi liha samadele luudele.
Kui Gruusia dokument on ebaisikuline ja lühenditest kubisev tehniline dokument, siis kapo aastaraamat algab ameti juhi nime ja näoga pöördumisest ning on juba puhtvisuaalselt atraktiivseks kujundatud trükis. Otse ja kaude antud soovitused: «ärge nii tehke» mõjuvad lugejale kindlasti tõhusamalt kui pelk loetelu korruptsiooni eest süüdi mõistetud kodanikest (Gruusias 61 inimest). Puhtalt selle põhjalt saab öelda, et Eesti kontor kasutab seda avalikkusele suunatud tööriista efektiivsemalt.
Venemaa roll
Loomuldasa on mõlema riigi eriteenistuse aruandes keskne roll Venemaal. Kui Eesti 50-leheküljelises trükises mainitakse naaberriiki umbes 130 korda, siis Gruusia paarikümneleheses versioonis 25 korda. Meie dokumendi suurem Vene-kesksus tuleneb põhjalikkusest, millega seletatakse lahti näiteks Moskva mõjutustegevust noorte kaasmaalaste võrgustiku ülesehitamisel, samas kui grusiinidel jääb see teema täiesti puudutamata.
Teiselt poolt on aga Gruusia olukord meie omast jõhkralt erinev, kuna osa riigi territooriumist on Moskva de facto kontrolli all. Abhaasia ja Tshinvali piirkond on ülejäänud Gruusiast eraldatud okastraadi ja Vene piirivalvega, Vene väed peavad neis kümnete kaupa õppusi ja piirkondi rahastatakse otse Venemaa föderaaleelarvest, nt Lõuna-Osseetia puhul ulatub välisrahastus u 90 protsendini eelarvest (121 miljonit dollarit).
Iseloomulik on selle teema käsitlemisel «nii-öelda» kasutamise rohkus, rääkides  «suveräänsusest», «piiridest», «kohalikest võimudest» jne. Huvitava infokilluna tuuakse ära ka Lõuna-Osseetia venepärase nimekuju muutmine Põhja-Osseetiaga võimalikult sarnaseks: nii Venemaa Föderatsiooni subjekt kui ka okupeeritud osa Gruusiast kannavad nüüd nime Alaania.
Sarnasused ja erinevused
Strukturaalselt on sarnasusi rohkem kui erinevusi. Mõlemas aruandes räägitakse oma põhilistest tööülesannetest, sealhulgas korruptsiooni- ja terrorismivastasest võitlusest. Mõlemad annavad aru, et üks peamisi ohte ongi korruptsiooni kaudu riigi usaldusväärsuse, maine ja majanduse kahjustamine, rääkimata riigisaladuste õngitsemisest.
Samas peab Gruusia kontor vajalikuks ära tuua nii oma töötajate arvu (3339 inimest) kui ka eelarve arve (näiteks sedagi, et ainuüksi e-asjaajamise tõttu õnnestus hangete/lepingute korraldamisel kokku hoida 1,2 miljonit lari ehk umbes 400 000 eurot).
Mõlemad räägivad ISISega liitunud inimeste ja nendega seotud kaaskodanike kaardistamisest (30 Gruusia kodanikku on teadaolevalt võidelnud terroristlike ühenduste ridades). Samas näiteks paneb imestama, et erinevalt Eestist ei pea Gruusia vajalikuks rääkida avalikkusele relvakaubanduse tõkestamisest, mis peaks olema nende olukorda arvesse võttes mitu korda akuutsem kui siin.
Kuidas neid kahte dokumenti üldistatult kokku võtta? Eesti kontor on oma ülesandega selles mõttes paremini toime tulnud, et siinne aastaraamat on ülevaatlikum, analüütilisem ja, mis peamine, lihtsamalt loetav. Kuna tegu on aga avalikkusele suunatud dokumendiga, pole hoomatavus üldse vähetähtis. Aga eks Gruusia kolleegide jaoks on tegu ka suhteliselt uudse formaadiga: kolmas kord üleüldse ning neist ainult kaks viimast on ka inglise keeles saadaval. Eesti kapo on aastaraamatut avaldanud aastast 1998 ja algusest peale nii oma kui ka rahvusvahelisele publikule saadavana.