Ma oskan matemaatikat 32 punkti …
Õpilaste ja koolide tähelepanu püüdis ennekõike muutus gümnaasiumi riigieksamites, kus kadus võimalus teha valikeksameid ning rakendus kolme kohustusliku eksami sooritamise nõue.
Elukestva õppe strateegia on kahtlemata hästi mitmekülgne vaade vajalikele haridusuuendustele, mis käsitleb tervikuna mitmeid õppekorralduse ja metoodika tahke, sh hindamist.
Nii nagu strateegia teisteski valdkondades, ei ole hindamise puhul küsimus selles, et välja oleks tuldud ennekuulmatu uudse teadmisega, vaid kavatsuses koolides süstemaatiliselt rakendada tõenduspõhiselt efektiivseid lahendusi.
Hindamise puhul on üldine rõhuasetus õppimise pidev toetamine ja motiveerimine, mis põhineb õpitulemuste järjepideval hindamisel, mille tulemusi kasutatakse õppimisvajaduste selgitamiseks ja edasise õppe planeerimiseks.
Erilist tähelepanu saab siin pöörata tasemetöödele, mis laiemas vaates toimuvad põhikoolides õppeprotsessi kestel ja saavad anda õpilastele ja õpetajatele väärtuslikku tagasisidet, kuhu hindamise ajaks on jõutud.
Seega on nende testide sisukas roll liikunud suuresti kooli tasemele ja pakub lisaks õpilaste toimetulekule aines tagasisidet ka õppetöö edendamiseks kohapeal.
Õppekavast tehtud õpitulemuste väljavõtte alusel koostatud ülesannete lahendamisel kogutud punktid lubavad usaldusväärselt järeldada, et teatud õpilased oskavad ainet paremini ja teiste teadmised on napimad.
Testimine peab sealjuures suutma märgata nii päris nõrkade kui ka väga heade tulemustega õpilasi.
Loodame, et sellist laadi riiklikult korraldatavad ainetestid on koolide tööks märksa asjakohasemad ning leiavad kasutamist kooskõlas muutuva õpikäsituse visiooniga, kus esmatähtis pole punktiskoor või hinne, vaid usaldusväärsed sisendid iga õpilase arengu toetamiseks.
Hindamisvahendite arendus hõlmab samas ka vormilist külge: e-hindamise rakendamist taseme- ja eksamitööde korraldamisel.