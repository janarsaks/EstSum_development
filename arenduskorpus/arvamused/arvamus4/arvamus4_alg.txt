Riina Kabi: miks ei saa Eesti Punast Risti muuta projektipõhiseks?
Eesti on alati pidanud tähtsaks elanike turvalisust. Enamik maailma riikidest on jõudnud äratundmisele, et turvalisuse tagamiseks on vaja veel midagi peale relvade ja kaitsejõudude.
Tuleb hoolitseda haavatute eest, ühendada sõjas üksteist silmist kaotanud pereliikmeid, tegelda laste, orbude, vanurite ja invaliididega. 1864. aastal sõlmitud esimese Genfi konventsiooniga pandi nii alus humanitaarõigusele ja Punase Risti liikumisele.
Järgmisel aastal tähistab Eesti Punane Rist (EPR) oma 100. aastapäeva. Loodud Vabadussõja raskete lahingute ajal Genfi konventsioonide aluspõhimõtteid järgides ning elanikkonna turvalisuse eesmärgil, on EPR üks suuremaid ja pikaealisemaid organisatsioone Eesti Vabariigis, mis on pidevalt seisnud hea toimetulekuraskustes täiskasvanute ning enimhaavatavate laste heaolu eest, samuti elanikkonna ettevalmistamisel loodusõnnetusteks ja katastroofideks. EPRi vabatahtlikud on osa võtnud arvukatest Rahvusvahelise Punase Risti korraldatud aktsioonidest välisriikides.
Eesti taasisesisvumise järel 1991. aastal ratifitseeris Eesti Vabariik 1992. aastal Genfi 1949. aasta konventsioonid ja nende 1977. aasta lisaprotokollid, millega EPR taastas oma seisundi Rahvusvahelises Punase Risti Komitees (ICRC) ja Rahvusvahelises Punase Risti Föderatsioonis (IFRC).
Eesti riik otsustas tagada EPRi tegevuse kindlustamise läbi hasartmängumaksu seaduse, millega 3,9 protsenti laekuvast maksust suunati EPRile tema põhikirjast tulenevate ülesannete täitmiseks. Selline rahastamisviis on lähtunud vajadusest tagada EPRi sõltumatus ja erapooletus rahvusvahelise üldsuse silmis ning see vastab punase risti liikumise põhimõtetele. EPR ei esinda mitte üksnes Eestit punase risti liikumises, vaid esindab ka Eestis punase risti liikumist.
Paraku on kujunemas probleemiks asjaolu, et õiguslikus raamistikus pole EPRi ja Eesti riigi vahelist koostööd sätestavat õigusakti. EPR on võrdsustatud tavaliste mittetulundusühingutega. Nii pole ametiasutustel kohustust tunnustada EPRi humanitaarvaldkonna koostööpartnerina. Riigisisene tunnustus teadvustaks vajadust riigiasutuste koostöö järele EPRiga Genfi konventsioonide põhimõtete alusel. Riigiasutustel tekiks strateegiline vajadus ja võimalus kaasata EPRi ja tema vabatahtlikke oma tegevusse ja selle planeerimisse.
Näiteks Soome peab vajalikuks kaasata Soome Punane Rist pea igasse riigi kaitset ja elanike turvalisust puudutavasse tegevusse. Nii tagatakse punase risti hea koostöö ja läbisaamine kõigi oluliste riigiasutustega.
EPRi põhikirjas on säilitatud ajalooline säte, mis annab ministeeriumidele võimaluse delegeerida EPRi peakomiteesse (MTÜ-l oleks selleks volinike koosolek) kuni viis ministeeriumide esindajat. Kahjuks pole ministeeriumidel selleks praegu juriidilist alust. Selles osas on väljendanud oma muret IFRC pöördumises Eesti välisministeeriumi poole tänavu märtsis.
Probleem on seegi, et EPRi võimalused on Eestis vähe kasutatud ja hoolimata oma erilisest rahvusvahelisest staatusest ning kaitsest on jäetud tavalise mittetulundusühingu staatusesse. Seejuures ei kuulu EPR Eesti Mittetulundusühingute ja Sihtasutuste Liitu (EMSL), seega ei esinda EMSLi esindajad hasartmängumaksu seaduse muutmise läbirääkimistel EPRi huve, vaid lobistavad pigem vastupidiseid seisukohti.
Sellest tingituna on sotsiaalministeeriumi koridorides tekkinud mõte käsitleda EPRi sisuliselt ministeeriumi allasutusena. Tegemist on väga lühinägeliku suhtumisega. Punase risti tegevuse põhialustes on kirjas poliitiline erapooletus, sõltumatus ja neutraalsus, mida ei saa tagada projektipõhine MTÜ.
Ilmselgelt ei ole erinevad mittetulundusühingud kriisiolukorras võimelised toetama Eesti riiki võrdselt punase risti liikumisega, kus kõrvuti EPRiga osalevad rahvuslikud organisatsioonid 190 riigist, umbes 97 miljoni vabatahtlikuga. Kuni/kuna EPR on rahvusvahelise punase risti liikumise täieõiguslik liige, tagatakse Eestile rahvusvaheline humanitaarkaitse analoogselt NATO vihmavarjuga. Olles (sotsiaal)ministeeriumi osakonna staatuses, muutub EPRi õiguslik seisund ja oleme taas tagasi nõukogude ajas, mil EPR oli tervishoiuministeeriumi osa.
EPR on pöördunud riigikogu õiguskomisjoni, kaitse-, rahandus- ja välisministeeriumi poole ettepanekutega EPRi puudutava õigusmaastiku korrastamiseks. Samuti oleks vajalik EPRi kaasamine hasartmängumaksu seaduse eelnõu arutelusse, kuna see puudutab organisatsiooni tegevuse rahastamise aluseid. Mis puudutab nimetatud eelnõu, siis koostamise läbipaistmatuse tõttu on tekkinud mure, et Eesti Vabariik soovib lõpetada EPRi toetamise või seada ohtu seltsi tegutsemise alused, rahastades EPRi üksnes projektipõhiselt poliitilistel kaalutlustel. Selline samm kahjustaks oluliselt Eesti Vabariigi rahvusvahelist mainet.
Rahvusvahelise humanitaarorganisatsiooni täieõigusliku liikmena peab säilima EPRi erapooletus ning sõltumatus riiklikest instantsidest. EPR ootab oma ettepanekutele vastust, mis ei lähtuks lühiajalistest poliitilistest soovidest, vaid strateegilistest eesmärkidest.