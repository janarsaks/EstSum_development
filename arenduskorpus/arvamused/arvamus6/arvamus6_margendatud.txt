<div0><head><hi rend="bold">Miks käis nii vähe noori valimas?</hi></head>
<p>
<s>Homme on Tartus Eesti ajaloo- ja ühiskonnaõpetajate konverents.</s>
<s>Üks teema on seal noorte osalemine kohalikel valimistel.</s>
<s>Oodati ju, et 16-aastased ja vanemad võtavad neist aktiivselt osa.</s>
<s>Paraku läks vastupidi – noorte osalus oli napp.</s>
<s>Miks?</s>
<s>Arvan, et muude põhjuste kõrval ka sellepärast, et ühiskonnaõpetuse ainekavad ja õpikud ei toeta piisavalt õpilastest poliitiliselt aktiivsete ja kriitiliste kodanike kujunemist.</s>
</p>
<p>
<s>Kui analüüsida ühiskonnaõpetuse ainekavade üldisi põhimõtteid, siis näeme, et pea kõiki hea ja aktiivse kodaniku tunnuseid on mainitud.</s>
<s>Samas torkab silma, et ainekava senine struktuur ei võimalda koolis hea kodanikuni jõuda.</s>
<s>Probleem on selles, et ainekavasid üles ehitades on unustatud pedagoogika üks olulisemaid printsiipe, mille järgi alustatakse õpet õpilasele lähedasest ja lihtsast ning minnakse tasapisi kaugema ja keerulisema juurde.</s>
</p>
<p>
<s>Teiste sõnadega: ühiskonnaõpetuse ainekava ei alusta koolidemokraatiast ehk sellest, kuidas saab õpilane olla hea kodanik juba oma klassis ja koolis.</s>
</p>
<div><head><hi rend="bold">Milline on hea kodanik?</hi></head>
<p>
<s>Ajalooliselt on olnud mitmeid hea kodaniku mudeleid ja tema aktiivsuse tasemeid.</s>
<s>Kõige madalam tase on olnud nn truu alama mudel.</s>
<s>Selle järgi täidab hea kodanik seadusi, maksab makse ja osaleb valimistel.</s>
<s>Paljud poliitikud ainult selliseid kodanikke tahavadki.</s>
</p>
<p>
<s>Kuid sellised kodanikud võivad olla väga piiratud.</s>
<s>Heinrich Mann on selliseid alamaid kirjeldanud oma 1914 ilmunud romaanis „Der Untertan” (eesti keeles „Truu alam”, avaldatud 1961).</s>
<s>Niisugused kodanikud ei suuda teha valimistel ratsionaalseid otsuseid, sest see eeldab põhjalikke teadmisi ja analüüse.</s>
<s>Suur osa neist otsustab üsna piiratud tegurite nagu näiteks valimisreklaamide mõjul.</s>
</p>
<p>
<s>Järgmisel tasemel on ühiskondlikult aktiivsed kodanikud, kes osalevad eri ühendustes ja diskussioonides.</s>
<s>Eesti ainekava ja mõned õpikud (näiteks Anu Tootsi õpik põhikoolile, 2014) rõhutavad osalust kohalikul tasandil ja kohalikel teemadel.</s>
<s>See iseloomustab sotsiaalselt aktiivset kodanikku.</s>
<s>See on kahtlemata vajalik kodanike sotsiaalsete ja poliitiliste oskuste arenguks, kuid sellega ei peaks piirduma.</s>
</p>
<p>
<s>Järgmine tase on poliitiline aktiivsus, mis seostub ka riigi tasandiga.</s>
<s>Arutletakse poliitilistel teemadel ja hinnatakse juhtivate poliitikute ja riiklike institutsioonide tegevust.</s>
<s>See on vajalik asjatundlikuks osavõtuks riigikogu valimistel.</s>
</p>
<p>
<s>Gümnaasiumi ainekava (GRÕK) kirjutab: kodanikke kaasatakse avaliku võimu teostamisele ja neile antakse võimalusi seda mõjutada (GRÕK 2011, lisa 5, lk 20).</s>
<s>Seda ideed võib leida ka Anu Tootsi põhikooliõpikust.</s>
<s>Kodanikuühendused „piiravad, kontrollivad ja tasakaalustavad riigivõimu” (Toots 2014, lk 44).</s>
<s>Heiki Raudla analüüsib oma gümnaasiumiõpikus meie madala valimisaktiivsuse põhjuseid ja soovitab esindusdemokraatiat laiendada.</s>
</p>
<p>
<s>„Kodanikuorganisatsioonid osalevad [st peaksid osalema] seaduseelnõude ja poliitika väljatöötamisel ja avaldavad [peaksid avaldama] oma seisukohti valitsuse poliitika kohta” (2009, lk 87).</s>
</p>
<p>
<head><hi rend="bold">Osalusdemokraatia – mis see veel on?</hi></h2>
</p>
<p>
<s>Eesti riigis ongi esindusdemokraatiat täiendatud osalusdemokraatiaga.</s>
<s>Riigikogu ja valitsus küsivad regulaarselt rahva arvamust portaali www.osale.ee kaudu.</s>
<s>Neid osalemisvõimalusi aga ainekavad ja enamik õpikuid ei maini.</s>
<s>Ainekavades (2011) ja viimastes õpikutes ei ole osalusdemokraatia mõistetki.</s>
</p>
<p>
<s>Poliitilise aktiivsuse kõrgem tase on avaliku võimu esindajate tegevuste jälgimine, kontrollimine ja kriitiline hindamine.</s>
<s>Kui kriitilised kodanikud märkavad vigu või koguni kuritarvitusi, siis peaksid nad neile juhtumitele reageerima.</s>
<s>Kõigepealt peaks saatma kriitika asjaosalistele endile, et nad saaksid ennast ise parandada.</s>
<s>Kui see ei anna tulemusi, siis võiks kasutada avalikke mõjutamise võimalusi sotsiaalmeedias või ajakirjanduses.</s>
</p>
<p>
<s>Eesti ühiskonnaõpetuse ainekavad ja enamik õpikuid ei kirjuta otsesõnu, et hea kodanik peaks olema kriitiliselt analüüsiv ja sotsiaalselt reageeriv.</s>
<s>Seda ei tee ka Heiki Raudla õpik gümnaasiumile, kuid selles on eraldi teemana demokraatia kriitika (2009, lk 50–53), kus mainitakse selliseid nähtusi nagu poliitbroilerid ja partokraatia.</s>
<s>Selle õpiku töövihikus (Tarmo Siilaberg, Madis Somelar ja Kadri Ugur, 2011, lk 44–45) lastakse õpilastel nende nähtuste üle ka arutleda.</s>
</p>
<p>
<s>Põhikoolis peaks kujunema sotsiaalselt aktiivne kodanik, kes toimib agaralt vähemalt kooli tasandil näiteks õpilasorganisatsioonides, kuid 9. klassi õpilased peaksid valima minekuks piisavalt tundma ka kohaliku omavalitsuse probleeme.</s>
<s>Gümnaasiumis peaks olema peamine poliitiliste teadmiste ja oskuste arendamine, milleks annab praktilisi võimalusi Eesti õpilasesinduste liidu tegevuse jälgimine ja selles osalemine.</s>
</p>
<p>
<s>Põhikooli ainekava.</s>
<s>Põhikoolis peaksid ainekava ja õpikud kirjeldama ja põhjalikult analüüsima eelkõige oma kooli demokraatiat.</s>
<s>Töövihikud peaksid võimaldama harjutada poliitilist suhtlemist ja mõjutamist.</s>
<s>Seoses kohaliku taseme valimiste vanusepiiri langetamisega saavad põhikoolilõpetajad juba osaleda kohalikel valimistel.</s>
<s>Seega peaks ühiskonnaõpetus neid selleks ette valmistama.</s>
<s>Paraku pole ainekavasid kodanikuaktiivsuse eesmärkidest lähtudes struktureeritud.</s>
</p>
<p>
<s>Õppija areng läbib kõigepealt selliseid keskkondi nagu perekond, kool, vabatahtlikud ühendused ja kohalik kogukond.</s>
<s>Ühiskonnaõpetuse struktuur peaks neid tasandeid järgima ning jõudma lõpuks kesksete poliitiliste ja muude institutsioonideni.</s>
<s>Kahjuks pole ainekava koostajad neid pedagoogika printsiipe – lähemalt kaugemale ja lihtsamalt keerulisemale – arvestanud.</s>
</p>
<p>
<s>Ka põhikooli kolmanda kooliastme ainekava (PRÕK, lisa 5, lk 30–32) struktuurid on eklektilised ega vasta kodaniku sotsiaalse ja poliitilise arengu astmetele ja valdkondadele.</s>
<s>Ainekava terminid väldivad sotsiaalseid vastuolusid, ebavõrdsust ja ebaõiglust.</s>
<s>Üldse ei ole selliseid mõisteid nagu hierarhilised organisatsioonid ja võim.</s>
</p>
<p>
<s>Võimu, allumist ja vastupanu küll mainitakse gümnaasiumi ainekava normatiivses osas (lk 20), kuid neid mõisteid ei avata ja neid pole ka sisukorras.</s>
<s>See on kontseptuaalne probleem.</s>
<s>Põhikooli tasemel peaksid noored neid nähtusi ja mõisteid vähemalt teadma, kuid gümnaasiumiastmes peaksid nad neist mingil määral ka aru saama.</s>
</p>
<p>
<s>Gümnaasiumi õppekava.</s>
<s>Gümnaasiumis peaks ühiskonnaõpetust käsitlema kõige põhjalikumalt (GRÕK 2011, lisa 5).</s>
<s>Kuna eesmärk on aktiivne kodanik, siis peaks alustama inimese ja ühiskonna, kodaniku ja riigi mõiste kõige üldisemast sotsiaalteaduslikust määratlemisest, kuid neid termineid aine sisu ega selle eesmärkide-õpiväljundite kirjeldustes pole.</s>
<s>Aine sisukorras on olulisi mõisteid, nagu sotsiaalne struktuur, ebavõrdsus ja ebaõiglus, kuid õpiväljundite osa ei taotle üldse nendest mõistetest arusaamist (GRÕK 2011, lisa 5, lk 23).</s>
</p>
<p>
<s>Ainekava normatiivses osas mainitakse küll võimu, allumist ja vastupanu (lk 20), aine sisukorras neid enam aga ei ole (lk 23).</s>
<s>Kuid hierarhilised organisatsioonid ja võim on sotsiaalse ebavõrdsuse ja võimaliku sotsiaalse ebaõigluse alus.</s>
<s>Võrdluseks, Soome gümnaasiumi ainekavas (2003) on võim üks viiest poliitika üldteemast ja selle all käsitletakse ka riigi institutsioone.</s>
<s>Kui selliseid mõisteid ei kasutata, siis ei saa kriitiliselt hinnata ka selliseid hierarhilisi organisatsioone ja institutsioone.</s>
</p>
<p>
<s>Niisiis ei ole meie viimaste ainekavade koostajad õppijate arengu pedagoogilisi printsiipe eriti arvestanud.</s>
<s>Eesti esimeste riiklike õppekavade (1928 ja 1930) autorid seda siiski tegid.</s>
<s>Seda tegid ka esimese sõjajärgse põhikooli „Kodanikuõpetuse” autorid Ilje Piir, Sulev Valdmaa ja Inger Kraav (1993).</s>
<s>Niisiis ei soodusta põhikooli ja gümnaasiumi ainekavad poliitiliselt aktiivsete (osalevate) ja kriitiliste kodanike kujunemist.</s>
<s>Samuti takistavad need kavad valimistel ratsionaalsete valikute tegemist, valitsevate erakondade, valitsuse ja riigikogu tegevuse hindamist.</s>
</p>
<p>
<s>Ainekavad on aga kinnitanud valitsus riigi tasandil ja õpikute koostajad peavad neid arvestama.</s>
<s>On raske kirjutada õpilaste demokraatlikku arengut toetavaid õpikuid, kui ainekava struktuur on väga eklektiline ega järgi ainekava peamist eesmärki.</s>
</p>
</div>
</div0>
