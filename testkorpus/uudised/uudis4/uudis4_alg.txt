Brüssel tuleb täna välja uue eelarvekavaga
Täna Euroopa Komisjoni avaldatav järgmine pikaajaline eelarvekava on seotud vähemalt kahe suure probleemiga: Suurbritannia ehk ühe suurema netomaksja lahkumine Euroopa Liidust ning Brüsseli soov kasutada suuremat tükki eelarvest tsentraalselt.
Brüsseli soov peegeldab tahet järgida Prantsusmaa presidendi Emmanuel Macroni üleskutset muuta Euroopa Liit tulevaste kriiside puhuks rahanduslikult võimekamaks, kirjutas Financial Times, kellel on õnnestunud eelarveperspektiivi mustand kätte saada.
Tegemist on 2021.–2027. aastani hõlmava eelarvekava esimese ettepaneku ehk perspektiiviga, kus arvatavasti konkreetseid arve veel ei ole. Kindlad summad võivad tulla juuni keskpaigas, aga riikidevahelised läbirääkimised nii omavahel kui ka Euroopa Komisjoniga kestavad ilmselt kaks aastat.
Vahepeal toimuvad aga Euroopa Parlamendi valimised, mille tulemusena vahetub Euroopa Komisjoni president ja ilmselt ka paljud volinikud. Vahepeal toimuvad mitmes riigis, näiteks Eestis, ka parlamendivalimised, mis samuti võib jõuvahekordi muuta. Eelarvekava vastuvõtmiseks peavad sellega nõustuma kõik Euroopa Liidu liikmesriigid.
Riikidevahelised läbirääkimised eelarvekava üle on proovikivi riigipeadele. Valitsusjuhid teavad väga hästi, et nende läbirääkimisvõimekust mõõdetakse eurodes, õigemini miljonites ja miljardites eurodes. Seitsmeaastase eelarve kogumaht on triljon eurot.
«See on alati komplitseeritud. See võtab alati eeldatust rohkem aega. Ja seal on alati suur hulk dramaatilisust. Alati,» ütles eelarveläbirääkimistega tihedalt seotud Euroopa Komisjoni ametnik. «On hämmastav, et me üldse sellega toime tuleme. Aga me tuleme,» lisas ta.
Juba praegu väljendub kahe suurriigi Prantsusmaa ja Saksamaa suurim lahkheli suhtumises vajadusse Euroopa kriisifondide puhvreid suurendada.
«Vajame suuremat manööverdamisruumi,» ütles Euroopa Komisjoni ametnik Financial Timesile, nimetades põhjusena ohtu, et Euroopa fondid, nagu Euroopa Finantsstabiilsusmehhanism (EFSM), võivad kaotada kõrgeima (AAA) krediidireitingu.
Brüsseli ametnikud püüavad Euroopa laenusüsteemi muuta nii, et see ei põrkuks mitme riigi, eelkõige Saksamaa ja Hollandi vastuseisule. Saksamaa kantsleri Angela Merkeli sõnum teistele valitsusjuhtidele märtsikuisel tippkohtumisel oli, et fondide fiskaalvõimekus tuleb hoida nii madalal kui võimalik ning seda tuleks kasutada pigem investeeringuteks kui lihtsalt majandustoetusteks.
Nagu öeldud, lööb Suurbritannia lahkumine Euroopa Liidust eelarvesse märgatava eelarveaugu – 10–15 miljardit eurot aastas. Selle katmiseks on plaanis suurendada sissemakset praeguselt ühelt protsendilt 1,2–1,3 protsendile sisemajanduse kogutoodangust. Kaalutakse maksubaasi laiendamist, näiteks ettevõtte tulumaksu ühtlustamist.
Samas on esimest korda oodata ühtekuuluvusfondide kahanemist. Seni on eurotoetuste jagamise aluseks peamiselt üks kriteerium. Kuuldavasti kaalutakse uue perspektiivi väljatöötamisel veel lisakriteeriume: näiteks pagulaste vastuvõtmisest tingitud koormus ja noorte tööpuudus. Peale selle plaanitakse euroraha jagamisel arvesse võtta ka majandusreforme ja seaduste vastamist õigusriigi kriteeriumitele.
Sellega saavad ilmselt suurima löögi Poola ja Ungari, kes on eelmistel aastatel olnud suurimad Euroopa Liidu toetuste saajad. Bloombergi andmetel sai Poola aastatel 2014–2016 Euroopa Liidult netotoetusi keskmiselt 10,1 miljardit eurot aastas.
Samas on diplomaadid hoiatanud, et nende karistamine võib avada Pandora laeka ja päädida veel mõne riigi lahkumisega Euroopa Liidust. Igatahes Poola on väljendanud sellele kavatsusele juba vastuseisu.
«Näeme selles soovi avaldada mõnedele riikidele enne läbirääkimisi poliitilist survet,» lausus uudisteagentuurile AP Poola välisminister Jacek Czaputowicz. «Seepärast suhtume taolistesse ideedesse väga negatiivselt.»
Bloombergi andmetel plaanitakse vähendada põllumajandustoetusi, seni nullilähedasi kaitsekulutusi aga märkimisväärselt suurendada. Märkimisväärselt on kavas tugevdada ka piirivalvet, suurendades töötajate arvu praegusega võrreldes enam kui viis korda.
«See on hädavajalik Euroopa Liidu piiri mitme lõigu, näiteks Kreeka saarte tõttu,» rääkis Euroopa Komisjoni allikas Reutersile. Uudisteagentuuri teatel kulutatakse käimasoleval seitseaastakul Euroopa Liidu piiride kaitseks neli miljardit eurot, piirivalvurite arvu suurendamiseks vähemalt 3000 võrra tuleb eelarvet kasvatada 25 miljardi euroni.