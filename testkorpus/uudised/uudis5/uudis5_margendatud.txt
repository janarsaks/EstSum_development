<div0><head><hi rend="bold">Eesti võib ELi eelarvekärbetest kardetust kergemini välja tulla</hi></head>
<p>
<s><hi rend="bold">Kuigi ELi järgmise seitsmeaastase eelarve kaks suurt kärpekohta on ühtekuuluvus- ja põllumajanduspoliitika vahendid, hakkavad praegu teada oleva info põhjal otsetoetused Eesti põllumeestele uuel perioodil kasvama ning ka euroraha võib meile alles jääda rohkem, kui võiks arvata kõige mustema stsenaariumi järgi.</hi></s>
</p>
<p>
<s>«Mis puudutab ühtekuuluvusvahendite kasutamist, siis see metoodika on olemas nii olemasolevas eelarves kui aluspõhimõtetes. Ja aluspõhimõtete järgi võiks Eesti osa väheneda 45 protsenti. Eelmise eelarve arvutuste põhjal 40 protsenti,» märkis riigikantselei Euroopa Liidu asjade direktor Klen Jäärats eile ELi uut eelarvekava tutvustaval pressikonverentsil.</s>
</p>
<p>
<s>ERR kirjutas kolmapäeval pärast ELi uue perioodi (2021–2027) eelarve tutvustust, et kuigi Eesti jääb ka järgmisel seitsmeaastasel perioodil siiski netokasusaajaks, kahaneb kasu võrreldes senisega märgatavalt, iseäranis, mis puudutab Eestile eraldatavaid struktuuritoetusi.</s>
<s>Eestlasest digivoliniku Andrus Ansipi sõnadele viidates märgiti näiteks, et Eesti kasu ühtekuuluvusvahenditest väheneb kolmandiku võrra.</s>
</p>
<div><head><hi rend="bold">Kolmandiku võrra vähem on isegi hea</hi></head>
<p>
<s>«Kui Andrus Ansip ütleb, et kolmandiku võrra, siis ta väheneb vähem, kui me oleksime puhtalt metoodikate alusel arvutada suutnud,» selgitas Jäärats.</s>
<s>Riigikantselei euroasjade direktori sõnul on see hea uudis, kuna väheneva raha osakaal jääb siis tõenäoliselt väiksemaks, kui ta tegelikult olla võiks.</s>
<s>«Kolmandik <hi rend="italic">versus</hi> tänased reeglid on suhteliselt hea samm.»</s>
</p>
<p>
<s>Ka märkis ta, et sellises olukorras on üsna tõenäoline, et nendele riikidele, kelle ühtekuuluvusvahendeid märkimisväärselt vähendatakse, kompenseeritakse midagi kuskil mujal.</s>
<s>«Näiteks suurte projektide rahastamisel öeldakse, et me anname siis Rail Balticule raha või me anname mõnele muule projektile siin raha,» tõi Jäärats esile.</s>
</p>
<p>
<s>Järgmine ELi pikaajaline eelarve on esimene, mida koostades on senise 28 liikmesriigi asemel arvestatud 27ga, sest Suurbritannia on otsustanud liidust lahkuda.</s>
<s>Ka on selles ette nähtud raha uutele, ELile prioriteetsetele poliitikavaldkondadele, nagu kaitse- ja piirikoostöö ning rändeküsimused.</s>
</p>
<p>
<s>Uut eelarvet koostades on lähtutud põhimõttest, et kärbitakse seniste traditsiooniliste valdkondade – ühtekuuluvuspoliitika ja ühine põllumajanduspoliitika – eelarveridu, kuid antakse juurde muudele programmidele, mis on hakanud juba käimasoleval perioodil (2014–2020) järjest suuremat osakaalu saavutama.</s>
</p>
<p>
<s>«Traditsioonilised valdkonnad põllumajanduspoliitika ja ühtekuuluvuspoliitika, mis moodustavad suurema osa ELi eelarve perspektiivist – u 70 protsenti –, näitavad aastate lõikes pigem vähenemise trendi,» selgitas Euroopa Komisjoni Eesti esinduse majandusnõunik Katrin Höövelson.</s>
</p>
<p>
<s>Tema sõnul ulatub ELi uues seitsmeaastases eelarvekavas ühtekuuluvuspoliitika kärbe praegusega võrreldes seitsme protsendini, põllumajanduspoliitika üldine kärbe viie protsendini, samas on põllumajanduse otsetoetusi kärbitud neli protsenti.</s>
<s>Kuivõrd aga uuel eelarveperioodil on põllumajanduspoliitikas suur eesmärk vähendada vahet liikmesriikide otsetoetuste määrade vahel, siis Eesti põllumehed muutuvatest oludest ennekõike võidavad.</s>
</p>
</div>
<div><head><hi rend="bold">Eesti põllumeeste otsetoetused suurenevad</hi></head>
<p>
<s>«On välja arvutatud, et Eesti otsetoetuste suurus võiks praegusega võrreldes suureneda 4,9 protsenti. Ehk sõnum Eesti põllumeestele on see, et kindlasti otsetoetused suurenevad ja vahe teiste Euroopa riikidega väheneb,» sõnas majandusnõunik.</s>
<s>Kuigi Euroopa Komisjoni Eesti esindaja näeb seda hea uudisena, on põllumajandus-kaubanduskoda seisukohal, et ELi eelarvekava on põllumajandustoetuste ühtlustamises liiga vähe ambitsioonikas.</s>
</p>
<p>
<s>«On positiivne, et komisjon tegi ettepaneku otsetoetuste tasemeid hektari kohta liikmesriikide vahel ühtlustada ELi keskmise suunas, kuid kahjuks ei saa rahul olla toetuste suure erinevuse vähendamise ulatusega,» märkis Eesti Põllumajandus-Kaubanduskoja juhatuse esimees Roomet Sõrmus.</s>
<s>Ta meenutab, et juba aastateks 2014–2020 seati eesmärgiks, et meie otsetoetused moodustavad vähemalt 90 protsenti ELi keskmisest.</s>
</p>
<p>
<s>«Ligikaudne arvutus näitab, et praegu on jutt pigem natuke rohkem kui 80 protsendi tasemest,» sõnas Sõrmus.</s>
<s>Ka tõi ta esile, et prognoosi järgi on 2020. aastal ELi keskmine otsetoetuste tase hektari kohta 242 eurot, samas on see Eestis vaid 177 eurot.</s>
<s>Osas riikides ulatuvad need rohkem kui 400 euroni.</s>
</p>
<p>
<s>Riigikantselei euroasjade direktori Klen Jäärats ütleb aga, et nemad ei saa veel kinnitada, et Eesti põllumeeste otsetoetuste suurus tõuseks 4,9 protsenti, kuna Eesti on vahepeal põllumajandusmaad ligi veerandi jagu juurde deklareerinud ning see info ei pruugi veel Euroopa Komisjoni arvutustesse jõudnud olla.</s>
</p>
<p>
<s>«Meie keskmine oleks pidanud ilma uute hektariteta liikuma 75 protsendi peale selle perioodi lõpuks, aga uute hektaritega jääb see 64 protsendi peale. Vahe on päris suur,» tõdes ta.</s>
</p>
</div>
<div><head><hi rend="bold">Ideaalis võiks aastaga paika saada</hi></head>
<p>
<s>Kui vaadata järgmise perioodi eelarve suhet kogurahvatulusse, siis aastateks 2021–2027 välja pakutud eelarve maht on 1,11 protsenti ELi 27 liikmesriigi kogurahvatulust.</s>
<s>Samas, käimasoleval (2014–2020) perioodil on see näitaja 1,13 protsenti.</s>
</p>
<p>
<s>2018. aasta hindades teeb see seitsme aasta peale kokku 1,135 triljonit ehk umbes 162,14 miljardit aastas.</s>
<s>See jääb praeguse eelarvega samasse mahtu, näiteks 2018. aasta eelarve kulud on 160,1 miljardit eurot.</s>
<s>Ühise põllumajanduspoliitika eelarve maht on kogu perioodi peale 365 miljardit eurot.</s>
</p>
<p>
<s>Kuigi kolmapäeval tutvustas ELi eelarvevolinik Günther Oettinger järgmise seitsme aasta eelarvekava, seab see üksnes paika poliitilised prioriteedid ja valdkondadele eraldatavad üldised summad.</s>
<s>Täpsed liikmesriike, sealhulgas Eestit puudutavad summad selguvad alles 29. mail.</s>
</p>
<p>
<s>Euroopa Komisjoni president Jean-Claude Juncker loodab uues eelarvekavas kokkuleppele jõuda järgmise aasta 9. mail Rumeenias toimuva Sibiu tippkohtumise ajaks.</s>
<s>Asjatundjate hinnangul võib see olla aga liiga optimistlik ootus.</s>
</p>
</div>
</div0>
