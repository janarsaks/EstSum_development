Õpilasteaduse tipud vallutasid ERM-i
Esimest korda Tartus peetud õpilaste teadusfestivali väisas ligi 2700 õpilast, välja anti 12 riiklikku preemiat ja enam kui 30 asutuse eripreemiaid ning valiti Eesti esindajad EL-i noorteadlaste konkursile ja maailma suurimale õpilasteaduse konkursile USA-s.
Eesti teadusagentuur korraldab õpilaste teadustööde riiklikku konkurssi juba 17 aastat. Neljandat korda päädis konkurss suurejoonelise teadusfestivaliga, kus oma töid esitles sada õpilast, kelle teadlastest koosnev hindamiskomisjon oli välja valinud 158 konkureerija seast. Samas vormis tuleb üles astuda neil, kes pistavad peagi rinda rahvusvahelistel võistlustel.
Enamik õpilasteadlasi nautis oma etteastet ja jagas innustunult selgitusi nii žüriile kui ka festivali külalistele.
Saaremaa ühisgümnaasiumi abiturient Emilia Rozenkron leidis uurimistöö teema kodusest mesitarust. Ta oli lugenud, et tarudes elavad vahaleedikud on võimelised lagundama polüetüleeni. Aga kas sama suudavad ka kärjeleedikud, kelle vastsed võtta oma tarust? Rozenkronil polnud käepärast ülikoolilaborit nagu mitmelgi õpilasteadlasel, ta tegi katseid koduköögis, kuid suutis välja töötada oma metoodika.
„Kui õnnestub leedikute seedesüsteemis olevad bakterid, mis lagundavad polüetüleeni, panna kasvama väljaspool keha, saaks need panna tööle inimkonna kasuks ja aidata kaasa kilekottide lagunemisprotsessile. Polüetüleen võib looduses ju viissada aastat püsida,” sõnas Rozenkron. See vajab edasist uurimist. Rozenkron pälvis mitu preemiat ja sõidab noorteadlaste konkursile Dublinis.
Tallinna prantsuse lütseumi neiu Caro Kristiine Kallas, kes on elupõline rahvatantsija, esitles enda valmistatud rahvarõivaid. Töö algas muuseumis mustreid-lõikeid uurides. Ideest teostuseni kulus 300 töötundi.
„Kanga lasin siiski kududa, sest selle kudumine oleks juba bakalaureusetöö mõõdu välja andnud,” sõnas Kallas. Ülejäänu on enda kätetöö, näiteks sokke kudus ta reisides viies riigis.
Põhikooli- ja gümnaasiumiõpilaste kõrval pääsevad festivalile ennast näitama ka tublimad algkoolilapsed, kes siiski ei võistle. Konguta kooli neljanda klassi poiss Sten Kall on varemgi festivalile jõudnud, uurides piima säilimist toatemperatuuril. Seekord võttis ta vaatluse alla kolmanda klassi õpilase kehalise aktiivsuse. Teda juhendasid vanemad Mari-Liis ja Rando Kall. „Peab hoidma käsi taskus, et väga palju ei sekkuks ja laps teeks ise järeldused,” muheles ema.
Hindamiskomisjoni liikme, meditsiinigeneetik Riin Tamme sõnul on edu pant teema, mis noort tõeliselt huvitab. Palju sõltub ka juhendajast. Mõne töö puhul oli tunda õpilase suurt huvi, aga täheldada võis juhendaja tegemata tööd.
„Juhendamist peaks võtma tõsiselt, see töö on oluline tähis õpilase edasises karjääris ja teadusliku mõttemaailma tekitamises,” sõnas Tamm.
„Mulje on võimas kahes plaanis,” arvas akadeemik Jaak Järv, kes oli komisjonis valimas teaduste akadeemia preemiaid. „Esiteks selle poolest, et on palju õpilasi, kes teevad töö koolis, koduköögis või vannitoas ja saavad äärmiselt huvitavaid tulemusi. Teine huvitav aspekt on, et juba 9.–10. klassi õpilased leiavad endale teadusasutuses juhendaja ja teevad ülikooli lõputööga võrreldava uurimuse. Vahel on ju vaja aparaati, mis maksab pool miljonit, preparaate ja aineid, millele kulub kümneid tuhandeid eurosid. Minu jaoks ongi probleem selles, kui palju on laboris tööd teinud õpilane saanud ideid juhendajalt. Õpilane, kes teeb kodus tööd, küsib õpetajalt, aga tal pole nii tugevat mootorit. Ei oskagi öelda, kas on õiglane kahte sorti töid ühel konkursil võrrelda. Mõlemad algatused on teretulnud.”
Merivälja kool tõi Tartusse festivalile bussitäie lapsi nii oma projekte näitama kui teiste omi vaatama. „Neil on huvi teha hea töö, et siia saada. 500 lapsest teevad uurimistööd väga paljud,” rääkisid Maiu Plumer ja Rita Lumiste.
Tartu erakooli õpetaja Kaie Kubri tegi talvel oma esimese klassiga koolis katseid ja tõi nüüd lapsed vaatama, kuidas asjad käivad, et järgmisel aastal ise osaleda.
„Lapsi huvitab teadus väga,” sõnas Kubri.