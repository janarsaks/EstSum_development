Eesti noored said mängukogemusi
Pärnus toimusid 26.–28. aprillini kutsekoolide Balti XXVI mängud, mida korraldavad kordamööda kõik Balti riigid. Eestlased saavutasid kolm teist kohta.
Tänavused Balti mängud peeti Pärnu spordihallis, peakorraldajaiks Eesti kutsekoolispordi liit (EKKSL) ja Pärnumaa kutsehariduskeskus (PKHK). EKKSL-i peasekretär Tiit Tammaru ütles, et need sportmängud on ainulaadsed kogu Euroopas ja kutsehariduses, kuna osavõtjad on töötajad, õpilased ja koolijuhid. Võisteldi korv- ja võrkpallis ning lauatennises. Igast riigist kolm koolijuhti võistlesid omavahel dartsis ehk Inglise noolemängus, korvpalli vabavisetes ja boolingus. Eestit esindasid PKHK direktor Riina Müürsepp ja tehnika õppeosakonna juhataja Jüri Puidet ning Kehtna KHK direktor Eero Kalberg.
Pärnumaa KHK direktori Riina Müürsepa sõnul annavad need mängud võimaluse võistelda oma eakaaslaste ja kolleegidega ning koos vaba aega veeta. „Pole paremat võimalust integreerumiseks, kui teha seda spordivõistluste kaudu. See teebki Balti mängud eriliseks,“ ütles Müürsepp.
Mängijaid on üle Eesti
„Saime palju kogemusi. Nägime, et me pole kehvad mängijad,“ sõnas Vidrik Joosu Tartu KHK-st pärast võrkpallivõistluste lõppu. Eesti noored võrkpallurid istusid Pärnu spordihalli kohvikus koos treener Timo Teearuga ja arutlesid äsjaste mängude üle. „Vandusime alla Lätile ja Leedule,“ lausus treener Teearu. Nii sportlased kui ka treener pidasid kolmanda koha peapõhjuseks kokkumängu harjutamise puudust. Mängudeks tulevad õpilased kokku üle Eesti ja koos harjutada pole võimalik. „Mängisimegi kõhutunde järgi,“ sõnas Teearu. Tema sõnul on nii tema kui ka teise treeneri, Tallinna ehituskoolist Ferdinand Aivar Tõnissoni eesmärk võtta neile võistlustele n-ö jooksvalt koolidest parimad mängijad. Noormeestel peetakse eelnevalt karika- ja meistrivõistlusi, neidudel meistrivõistlusi ning sealt nopivadki treenerid Balti mängudele võistlejaid. Balti kutsekoolide võistlusteks algab sel viisi eeltöö õppeaasta algul.
Erinevalt Eestist on lätlastel ja leedulastel mängudel esindusvõistkonnad. „Nemad valivad varakult välja kooli, kes osaleb Baltimaade võistlustel, ja see võistkond harjutab kokkumängu,“ rääkis Teearu. Vastaste mängust oli näha, et nad olid kokkumängus eestlastest üle.
Aastal 2010 võitsid meie võrkpallurid Leedut. Teearu tõdes, et meie noortel ei jätkunud seekord jõudu ja kogemusi leedulaste vastu mängimiseks, vastane oli tugevam. „Ja pikkust on neil kõigil ka rohkem kui meil,“ lisas Joosu koolikaaslane Andre Maisväli.
Võrkpallur Triin Mäe Tartu KHK-st ütles, et kutsekooli õppetöö kestab ainult kaks aastat ja selle aja jooksul head meeskonda koolitada ei jõua. Mäe pidas positiivseks, et igal aastal on uutel osavõtjatel võimalus võistluskogemust saada.
Treeneri sõnul oli meie võistkond vaimult tugev ja võidud ei tulnud vastastele kergelt. „Mina jäin rahule,“ kinnitas Teearu.
Preemiareis parimatele
„Olen noortele ausalt öelnud, et mängud tulevad rasked, aga võtke seda kui preemiareisi,“ rääkis treener. „See on preemiaks kutsekoolide parimatele mängijatele. Ja ei tohi lasta nina norgu, kui tuleb kaotus.“
Kutsekoolide spordielu juht Tiit Tammaru nimetas meie probleemiks seda, et vähestes kutsekoolides on head sportimisvõimalused ning meil on vaid alla kümne kutsekooli, kus on täiskohaga kehalise kasvatuse õpetajad.
Pärnu suurürituse korraldust hindasid võrkpallurid väga heaks. Eriti kiideti häid sööke ja elamistingimusi Strandis. Teearu, kes on kahel korral osalenud Eesti organiseeritud Balti mängudel – eelmine kord Viljandis –, kiitis meie spordisaale, kus on võisteldud.
Eestit esindasid XXVI Balti mängudel Tartu, Võrumaa ja Pärnumaa kutsehariduskeskus, Luua metsanduskool, Rakvere ametikool, Tartu tervishoiu kõrgkool, sisekaitseakadeemia politsei- ja piirivalvekolledž ning justiitskolledž, Tallinna ehituskool, Ida-Virumaa ja Kehtna kutsehariduskeskus, Olustvere teenindus- ja maamajanduskool ning Kuressaare ametikool. Pärnus oli osalejaid ligi 250, sh võistlejad, delegatsioonide saatjad, kohtunikud ja vabatahtlikud ning koolide töötajad, kes omavahel võistlesid. Koostöös korvpalliliiduga kutsuti kohtunikeks noored, kes osalevad kohtunike koolitusel.