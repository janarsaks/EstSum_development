<div0><head><hi rend="bold">Eesti noored said mängukogemusi</hi></head>
<p>
<s><hi rend="bold">Pärnus toimusid 26.–28. aprillini kutsekoolide Balti XXVI mängud, mida korraldavad kordamööda kõik Balti riigid.</hi></s>
<s><hi rend="bold">Eestlased saavutasid kolm teist kohta.</hi></s>
</p>
<p>
<s>Tänavused Balti mängud peeti Pärnu spordihallis, peakorraldajaiks Eesti kutsekoolispordi liit (EKKSL) ja Pärnumaa kutsehariduskeskus (PKHK).</s>
<s>EKKSL-i peasekretär Tiit Tammaru ütles, et need sportmängud on ainulaadsed kogu Euroopas ja kutsehariduses, kuna osavõtjad on töötajad, õpilased ja koolijuhid.</s>
<s>Võisteldi korv- ja võrkpallis ning lauatennises.</s>
<s>Igast riigist kolm koolijuhti võistlesid omavahel dartsis ehk Inglise noolemängus, korvpalli vabavisetes ja boolingus.</s>
<s>Eestit esindasid PKHK direktor Riina Müürsepp ja tehnika õppeosakonna juhataja Jüri Puidet ning Kehtna KHK direktor Eero Kalberg.</s>
</p>
<p>
<s>Pärnumaa KHK direktori Riina Müürsepa sõnul annavad need mängud võimaluse võistelda oma eakaaslaste ja kolleegidega ning koos vaba aega veeta.</s>
<s>„Pole paremat võimalust integreerumiseks, kui teha seda spordivõistluste kaudu. See teebki Balti mängud eriliseks,“ ütles Müürsepp.</s>
</p>
<div><head><hi rend="bold">Mängijaid on üle Eesti</hi></head>
<p>
<s>„Saime palju kogemusi. Nägime, et me pole kehvad mängijad,“ sõnas Vid¬rik Joosu Tartu KHK-st pärast võrkpallivõistluste lõppu.</s>
<s>Eesti noored võrkpallurid istusid Pärnu spordihalli kohvikus koos treener Timo Teearuga ja arutlesid äsjaste mängude üle.</s>
<s>„Vandusime alla Lätile ja Leedule,“ lausus treener Teearu.</s>
<s>Nii sportlased kui ka treener pidasid kolmanda koha peapõhjuseks kokkumängu harjutamise puudust.</s>
<s>Mängudeks tulevad õpilased kokku üle Eesti ja koos harjutada pole võimalik.</s>
<s>„Mängisimegi kõhutunde järgi,“ sõnas Teearu.</s>
<s>Tema sõnul on nii tema kui ka teise treeneri, Tallinna ehituskoolist Ferdinand Aivar Tõnissoni eesmärk võtta neile võistlustele n-ö jooksvalt koolidest parimad mängijad.</s>
<s>Noormeestel peetakse eelnevalt karika- ja meistrivõistlusi, neidudel meistrivõistlusi ning sealt nopivadki treenerid Balti mängudele võistlejaid.</s>
<s>Balti kutsekoolide võistlusteks algab sel viisi eeltöö õppeaasta algul.</s>
</p>
<p>
<s>Erinevalt Eestist on lätlastel ja leedulastel mängudel esindusvõistkonnad.</s>
<s>„Nemad valivad varakult välja kooli, kes osaleb Baltimaade võistlustel, ja see võistkond harjutab kokkumängu,“ rääkis Teearu.</s>
<s>Vastaste mängust oli näha, et nad olid kokkumängus eestlastest üle.</s>
</p>
<p>
<s>Aastal 2010 võitsid meie võrkpallurid Leedut.</s>
<s>Teearu tõdes, et meie noortel ei jätkunud seekord jõudu ja kogemusi leedulaste vastu mängimiseks, vastane oli tugevam.</s>
<s>„Ja pikkust on neil kõigil ka rohkem kui meil,“ lisas Joosu koolikaaslane Andre Maisväli.</s>
</p>
<p>
<s>Võrkpallur Triin Mäe Tartu KHK-st ütles, et kutsekooli õppetöö kestab ainult kaks aastat ja selle aja jooksul head meeskonda koolitada ei jõua.</s>
<s>Mäe pidas positiivseks, et igal aastal on uutel osavõtjatel võimalus võistluskogemust saada.</s>
</p>
<p>
<s>Treeneri sõnul oli meie võistkond vaimult tugev ja võidud ei tulnud vastastele kergelt.</s>
<s>„Mina jäin rahule,“ kinnitas Teearu.</s>
</p>
</div>
<div><head><hi rend="bold">Preemiareis parimatele</hi></head>
<p>
<s>„Olen noortele ausalt öelnud, et mängud tulevad rasked, aga võtke seda kui preemiareisi,“ rääkis treener.</s>
<s>„See on preemiaks kutsekoolide parimatele mängijatele. Ja ei tohi lasta nina norgu, kui tuleb kaotus.“</s>
</p>
<p>
<s>Kutsekoolide spordielu juht Tiit Tammaru nimetas meie probleemiks seda, et vähestes kutsekoolides on head sportimisvõimalused ning meil on vaid alla kümne kutsekooli, kus on täiskohaga kehalise kasvatuse õpetajad.</s>
</p>
<p>
<s>Pärnu suurürituse korraldust hindasid võrkpallurid väga heaks.</s>
<s>Eriti kiideti häid sööke ja elamistingimusi Strandis.</s>
<s>Teearu, kes on kahel korral osalenud Eesti organiseeritud Balti mängudel – eelmine kord Viljandis –, kiitis meie spordisaale, kus on võisteldud.</s>
</p>
<p>
<s>Eestit esindasid XXVI Balti mängudel Tartu, Võrumaa ja Pärnumaa kutsehariduskeskus, Luua metsanduskool, Rakvere ametikool, Tartu tervishoiu kõrgkool, sisekaitseakadeemia politsei- ja piirivalvekolledž ning justiitskolledž, Tallinna ehituskool, Ida-Virumaa ja Kehtna kutsehariduskeskus, Olustvere teenindus- ja maamajanduskool ning Kuressaare ametikool.</s>
<s>Pärnus oli osalejaid ligi 250, sh võistlejad, delegatsioonide saatjad, kohtunikud ja vabatahtlikud ning koolide töötajad, kes omavahel võistlesid.</s>
<s>Koostöös korvpalliliiduga kutsuti kohtunikeks noored, kes osalevad kohtunike koolitusel.</s>
</p>
</div>
</div0>
