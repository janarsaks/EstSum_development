<div0><head><hi rend="bold">Kuidas kujuneb õpimotivatsioon?</hi></head>
<p>
<s>Täiskasvanu õpimotivatsiooni toetamiseks on oluline olla teadlik teguritest, mis avaldavad õppimisele mõju.</s>
<s>Kuid õigesti valitud õpetamisviis on vaid üks õpetaja käsutuses olevaid vahendeid.</s>
<s>Sellest olulisemad on õpetaja enda hoiakud, arusaamad ja motiivid ning teadmine sellest, millist mõju avaldavad need õppijale.</s>
</p>
<p>
<s>Tõeliste muutuste esilekutsuja on õpetaja enda sisemine motivatsioon ja sära, oskus ja tahe märgata igas õppijas midagi erilist ja temale ainuomast.</s>
</p>
<p>
<s>Õpimotivatsiooniga seotud teemadel arutleti hiljuti Tartus täiskasvanute gümnaasiumide ja kutsekoolide seminaril „Õnneks on vaja õppida! Täiskasvanud õppija toetamine õppes“.</s>
</p>
<div><head><hi rend="bold">Miks tuleb õppimist motiveerida?</hi></head>
<p>
<s>Kuna keskkond muutub kiiresti, peab ka inimene muutuma ja kohanema.</s>
<s>Seetõttu ei piisa ainult koolist saadud teadmistest ja oskustest, oluline on omandada ka püsiv kõrge õpimotivatsioon.</s>
</p>
<p>
<s>Täiskasvanueas õppimine on väljakutse, mis nõuab aega ja pühendumist.</s>
<s>Õppijal tuleb jagada ennast mitme kohustuse ja elurolli vahel: töö, pere, muud ülesanded.</s>
<s>Sageli tuleb uue eluga kohanduda ka õppija lähedastel, kes peavad olema valmis osa koduseid ülesandeid endale võtma ja pakkuma emotsionaalset tuge.</s>
</p>
<p>
<s>Täiskasvanud, kelle õpingutes on olnud pikem paus, võivad tunda end ebakindlalt ning olla väga tundlikud hindamisele ja tagasisidele, eriti juhul, kui nad on varasemalt kogenud läbikukkumist.</s>
<s>Eelmised õpikogemused, ka negatiivsed, tulevad kaasa uude õpisituatsiooni ning see asetab täiskasvanu õppimise hoopis teistsugusesse konteksti – õppijal tuleb oma õpimotivatsioon üha uuesti leida, et õpingud lõpule viia.</s>
</p>
<p>
<s>Tugev õpimotivatsioon ja loomulik uudishimu soodustab ka edaspidi elukestvas õppes osalemist ning püsimist.</s>
<s>Õppeprotsess, milles osalevad motiveeritud õppijad ja õpetajad, on nauditav ning kasvatab õppimis- ja kogemissoovi veelgi.</s>
</p>
<p>
<s>Õppimistahe on vaid üks paljudest inimest tegudele ajendavatest motiividest.</s>
<s>Hoiakud, motiivid ja ajendid on omavahel tihedalt seotud – kui üks neist muutub, avaldab see mõju kogu motivatsioonisüsteemile.</s>
<s>Sügava õpihoiaku teke võib anda tõuke keerulisemate ja sügavamate motiivide sünniks ning laiemaks enesearenguks soodsa pinnase tekkeks.</s>
<s>Pindmine õpihoiak võib seevastu inimese arengut ka laiemas plaanis pärssida.</s>
</p>
</div>
<div><head><hi rend="bold">Kuidas vältida motivatsioonilõkse?</hi></head>
<p>
<s>Seminaril jäi kõlama sõnum, et esmajoones on oluline luua toimiv õpilase-õpetaja suhe.</s>
<s>Suhe, mis võimaldab kasvada ja areneda nii õppijal kui ka õpetajal.</s>
</p>
<p>
<s>Aktsepteeriv, empaatiline ja ehe suhe vähendab õppimisel pinget.</s>
<s>Stressis aju seevastu ei ole õppimiseks avatud: kõrgema tasandi ajufunktsioonid lõpetavad stressiolukorras töö, kuna keha valmistub piltlikult öeldes ründama või põgenema.</s>
<s>Seetõttu tuleb pinget õpisituatsioonis võimalusel vältida.</s>
</p>
<p>
<s>Mitme kooli esindajad tõid häid näiteid, kuidas toimivat suhet luua ja hoida ning õppija ärevust vähendada.</s>
</p>
</div>
<div><head><hi rend="bold">Suhte loomine juba vastuvõtul</hi></head>
<p>
<s>Audentese e-gümnaasiumis on juba aastaid vastuvõtu üks olulisim osa õppijaga peetav vestlus.</s>
<s>Vestlusel keskendub õppenõustaja õppija varasemale õpiteele, tema tulevikuplaanidele, igapäevasele keskkonnale ja tegemistele ning sellele, mida ootab õppija tulevaselt õppelt ja millised on seejuures tema võimalused.</s>
</p>
<p>
<s>Tänu vestlusele mõistab õppenõustaja õppijat paremini ning saab talle koostada õppeplaani, mis vastab konkreetse õppija vajadustele ja võimalustele.</s>
<s>Avatud vestlus paneb aluse koostööle ja vähendab õppija ärevust.</s>
<s>Vastuvõtuperioodi lõpus on õppenõustajal väga hea ülevaade sellest, kes on tulevased õppijad, ning õpilastel on julgem tulla kooli.</s>
</p>
</div>
<div><head><hi rend="bold">Mentorlus päästab lõksust</hi></head>
<p>
<s>Kõige olulisem õpimotivatsiooni toetaja on õpetaja.</s>
<s>Et tugevdada õppija ja õpetaja suhet ning teineteisemõistmist, alustas Audentese e-gümnaasium eelmisel õppeaastal mentorlusega: õpilane saab endale soovi korral isikliku õppementori kogenud õpetaja näol.</s>
</p>
<p>
<s>Regulaarsete vestluste käigus aitab mentor juhendataval seada eesmärke, analüüsida õppetööd ja ennast selles protsessis, otsida seoseid õnnestunud ja ebaõnnestunud tegevuse ja käitumise vahel ning – <hi rend="italic">last but not least</hi> – õppida kogemusest.</s>
</p>
<p>
<s>Juhendatav muutub tänu mentorlusele iseseisvamaks ning saab teadlikumaks enda õppimisest, harjumustest, tugevatest ja nõrkadest külgedest.</s>
<s>Mentor selgitab õppetegevuste tähendusi, et õpilane saaks siduda neid igapäevaeluga.</s>
</p>
<p>
<s>Selline teadlik lähenemine aitab õpilasel pääseda kinnistunud (kuid mitte alati tõeste) uskumuste motivatsioonilõksust.</s>
<s>Näiteks on mõni inimene veendunud, et talle ei ole antud võimeid reaalainetega toime tulla või et tal on kehv mälu.</s>
<s>Niisuguse uskumuse taga võivad olla puudulikud õpioskused ja sellest tulenev õpitud abitus, mille tõttu õppija ei soovi enam pingutada.</s>
</p>
<p>
<s>Uskumusi aitavad ümber lükata tegevuse analüüs ja mentori pidev toetav tagasiside koos nõuannetega olukorra parandamiseks.</s>
<s>Mentorlusest võidab ka mentoriks olev õpetaja, sest temagi seisab vahel silmitsi oma uskumustega, mis õppeprotsessile kaasa ei aita.</s>
</p>
<p>
<s>Mentorina tekib õpetajal aeg ja ruum, mõistmaks paremini õpilast ja tema maailma.</s>
<s>See on kasulik võimalus hinnata ümber oma hoiakuid, väärtusi ja uskumusi ning saada uut kogemust ja sügavamaid teadmisi.</s>
</p>
</div>
<div><head><hi rend="bold">Meeskonnatunde loomine</hi></head>
<p>
<s>Tartu täiskasvanute gümnaasiumis on hea suhte loomiseks ja meeskonnatunde tekitamiseks ette nähtud sisseelamisaeg, mille vältel õppimatulnud ühiselt tegutsevad.</s>
</p>
<p>
<s>Sisseelamisperioodil õpivad nad üksteist paremini tundma ja usaldama.</s>
<s>See tugevdab rühma ja sidet kooliga, vähendab ärevust ning lõppkokkuvõttes muudab õppimisest loobumise keerulisemaks.</s>
</p>
<p>
<s>Mõtestatud ja omaks võetud valikud toetavad sisemise motivatsiooni teket.</s>
<s>Tartu kutsehariduskeskuse kutsevaliku aasta projekt loob õppijale võimaluse panna end proovile mitmel erialal ja hinnata ennast mitmesuguses tegevuses, võtta aega ja küsida, kes ma olen ja mida tahan teha.</s>
<s>Tänu sellele on õpilane hiljem eriala valides teadlikum, lähtudes reaalsest kogemusest, mitte vaid ettekujutusest, mida eriala endast kujutab.</s>
</p>
<p>
<s>Ka õppemeetoditel on õpimotivatsioonile oluline mõju.</s>
<s>Püsivat õpihuvi tekitavad ülesanded, mis nõuavad õppija aktiivset osavõttu ja uurimistegevust.</s>
<s>Eriti olulised on probleemülesanded, mida ei saa lahendada olemasolevate teadmiste põhjal ja mis nõuavad pingutust.</s>
</p>
<p>
<s>Lihtsat ülesannet sooritades ei õpi aju midagi uut.</s>
<s>Üksnes pingutus tekitab ajus uusi närviseoseid ning koos sellega ka uut teadmist.</s>
<s>Samal ajal tuleb hoolega jälgida, et pingutus oleks õpilasele jõukohane.</s>
<s>Üle jõu käiv pingutus ei soodusta õpihuvi, vaid hoopis pärsib seda.</s>
</p>
</div>
<div><head><hi rend="bold">Arukad õppimisviisid</hi></head>
<p>
<s>Õpimotivatsiooni võivad pärssida ka varasemalt omandatud valed õppevõtted.</s>
<s>See on üks levinumaid motivatsioonilõkse.</s>
<s>Teadmatus, kuidas õppimine toimub, ning oskamatus õigesti õppida võib paljudele õppijatele anda vale sõnumi, et neil ei ole piisavalt võimeid ning nad ei ole küllalt targad.</s>
<s>Üksnes selle muutmine võib parandada õppijate õppeedukust ja tõsta nende enesehinnangut.</s>
</p>
<p>
<s>Oluline on toetada autonoomset motivatsiooni.</s>
<s>Õppija, kelle tegevus on ajendatud huvist ja kirest teadmiste järele ja/või veendumusest, et uus oskus ja pädevus on talle kasulik, on edukam kui õppija, kes õpib ebameeldiva tagajärje (nt halvad hinded) vältimiseks või teistele meele järele olemiseks.</s>
</p>
<p>
<s>Õpetajal on õpikeskkonna kujundajana oluline roll.</s>
<s>Varasemast rohkem tähelepanu tuleks pöörata õppimisele endale, mitte sooritusele; eri õpitegevuste mõtestamisele ja väärtustamisele õppija perspektiivist; pidevale positiivsele märkamisele, mitte hindelisele testimisele; õppija eneseanalüüsile ja reflek¬sioonile (mille poolest on õppija täna targem kui eile).</s>
</p>
</div>
</div0>
