<div0><head><hi rend="bold">Erik Aru: Eestit ähvardav oht Põhjamaadest</hi></head>
<p>
<s><hi rend="bold">Kui kümne aasta taguse kriisi ajal oli siinsete pankade kuulumine Põhjamaade kontsernidele Eesti tugevus, siis tulevikus võib see hoopis miinuseks kujuneda, kirjutab kolumnist Erik Aru.</hi></s>
</p>
<p>
<s>Eestis on inimese kohta läänemaailmaga võrreldes vähe elamispinda, mistõttu püsib nõudlus uute eluasemete järele.</s>
<s>Elamispindade kvaliteet on samuti kehvem kui lääneriikides ja inimesed tahavad paremasse korterisse kolida.</s>
<s>Inimesed asuvad linna elama, sellepärast läheb vaja rohkem elamispindu.</s>
<s>Nii peabki kinnisvara hind tõusma.</s>
</p>
<p>
<s>Kas tuleb tuttav ette?</s>
<s>Tõepoolest, selliseid väiteid sai kuulda juba möödunud aastakümne keskel Eestis möllanud buumi ajal.</s>
<s>Kinnisvarahulluse vaibudes ja krahhiks pöördudes osutus kogu see loogiline konstruktsioon aga sisutuks, ühel lihtsal põhjusel.</s>
<s>Selle asemel, et kirjeldada Eesti elanike võimalusi, kirjeldasid kinnivaraärimehed nende tahtmisi.</s>
<s>Tahtmine aga teadagi on taevariik, nagu ütleb üks mõistlikumaid Eesti vanasõnu.</s>
</p>
<div><head><hi rend="bold">Neli rahandusriski</hi></head>
<p>
<s>Eesti Panga selle aasta esimese kvartali finantsstabiilsuse ülevaates on esile toodud neli riski, mis siinset rahandust ähvardavad.</s>
<s>Neist kaks on otseselt seotud Eesti kinnisvaraturuga, sellega, et hindade kasvades suureneb eluasemelaenude maht ning tööjõu ja investeeringute koondumine kinnisvarasektorisse, mis seaks pangad ohtu, kui sellel alal midagi viltu läheb.</s>
</p>
<p>
<s>Esmapilgul näib olukord möödanikuga võrreldes üpris kindel.</s>
<s>Pole märgata majapidamiste laenukoormuse järsku kasvu, mis kaasnes eelmise kümnendi keskpaiga buumiga, võlakohustuste nominaalkasv käib käsikäes palkade ja hoiustega.</s>
</p>
<p>
<s>Mullu neljandas kvartalis ulatus siinsete majapidamiste laenukoormus 40,9 protsendini sisemajanduse kogutoodangust, mis jääb omajagu alla möödunud kümnendi kriisi eelsele.</s>
<s>See näitaja on ühesugusel tasemel püsinud viimased viis aastat.</s>
</p>
<p>
<s>Kui võrrelda teiste riikidega, jääb eestlaste laenukoormus selgelt alla euroala keskmise.</s>
<s>Kuid lähemal vaatlusel hakkab silma oluline, märgilise tähtsusega «aga».</s>
<s>Eesti majapidamiste laenukoormus osakaaluna SKTst on nimelt Eurostati andmeil ELi Ida-Euroopa liikmesriikidest suurim.</s>
</p>
<p>
<s>Majapidamiste ja ettevõtete summaarne laenukoormus jääb alla vaid Horvaatia omale, ülejäänud Ida-Euroopa riikidest jõuab meile lähedale ainult Bulgaaria.</s>
<s>Kuna muu maailma silmis asume endiselt kõigi nende riikidega ühes paadis, pole selle edetabeli esirinda kuulumine just hea märk.</s>
</p>
</div>
<div><head><hi rend="bold">Kallinev kinnisvara</hi></head>
<p>
<s>Üks elu tõdesid on aga ka see, et hätta sattumiseks ei peagi ise midagi valesti tegema.</s>
<s>Nüüd jõuame siinse finantsstabiilsuse tõenäoliselt suurima riskini, mis aga ei tulene kohalikust majandusest.</s>
<s>Kui eelmine kinnisvarakriis kasvas meil kodumaal ja veidi hiljem valas õli tulle ülemaailmne krahh, siis nüüd võivad meil probleemid tekkida puhtalt muu maailma muredest.</s>
</p>
<p>
<s>Möödunud kümnendi teise poole majanduskriisi ajal võisid eestlased kergendatult ohata, teades, et siinsed pangad said õigel ajal põhjamaalastele maha müüdud ja nende pangandussüsteem seisis omajagu kindlamatel jalgadel, kui meie omal jõul oleks suutnud.</s>
<s>Kuid praegu lähtubki oht just Põhjamaadest.</s>
</p>
<p>
<s>Sealse kinnisvaraturu peale on päid vangutatud juba hulk aastaid.</s>
<s>Põhjuseks eeskätt Norra ja Rootsi kinnisvara tosinkond aastat väldanud hoogne kallinemine, mida maailmas möllanud rahandustormid suutsid vaid ajutiselt pidurdada.</s>
<s>Nendes riikides on kinnisvara hind selle ajaga enam kui kahekordistunud.</s>
<s>Ka Taanis on sellel kümnendil kinnisvara tempokalt kallimaks läinud.</s>
</p>
<p>
<s>Norras ja Rootsis on kinnisvara hind viimasel ajal küll langema hakanud, kuid praegu on vara öelda, kas tegemist on ajutise madalseisuga, milletaolisi on üldise tõusutrendi vältel ennegi nähtud, või pikemaajalise suunamuutusega.</s>
<s>Majapidamised igatahes pole huvi eluasemete soetamise vastu minetanud, kuigi pangad on laenutingimusi karmistanud.</s>
</p>
<p>
<s>Kui aga vaadata majapidamiste laenukoormust, siis mõjub pilt üsna ehmatavalt.</s>
<s>Osakaaluna SKTst on Taani selles vallas ELis esikohal, Rootsi on Küprose ja Hollandi järel neljas.</s>
<s>OECD andmeil ületas 2015. aastal Taanis majapidamiste võlakoormus nende sissetuleku kasutada jäävat osa kolm korda, Rootsis ligi kaks korda, Norra jäi nende kahe vahele.</s>
</p>
<p>
<s>Pank saab väljalaenamiseks raha hankida kahte moodi: inimeste ja firmade hoiustest või ise laenates.</s>
</p>
</div>
<div><head><hi rend="bold">Vaikus enne tormi?</hi></head>
<p>
<s>Põhjamaade pangad saavad olulise osa laenudena välja antavast rahast ise võlgu võttes.</s>
<s>Nii kogunevad vahendid Põhjamaade eluasemelaenudeks maailma rahaturgudelt kinnisvaratagatisega pandikirjade väljaandmise teel.</s>
<s>Praeguseni on niimoodi saanud märkimisväärselt odavalt laenata, ent rahaturu meelsus võib väga kiiresti muutuda.</s>
<s>Näiteks ei pruugi investoritele meele järele olla see, kui Põhjamaade kinnisvara odavnemine kauem jätkuma peaks.</s>
</p>
<p>
<s>Kui aga Põhjamaade pankadele muutub raha kallimaks, siis läheb laenamine kulukamaks ka nende siinsetele tütarpankadele, mis omakorda võib meie kinnisvaraturu kõri järsult kinni pigistada.</s>
<s>Kuna Põhjamaade pangad on omavahel tihedalt seotud, siis kanduksid ühe panga tõsisemad probleemid üle ka teistele.</s>
<s>Nii võib eestlastele halva üllatuse kaela tuua mõni pank, mis siinsel turul sisuliselt ei tegutsegi.</s>
</p>
<p>
<s>Olulisemates rahvusvahelistes majanduslehtedes pole viimastel nädalatel Põhjamaade kinnisvaraärist suurt midagi kirjutatud, mis on mõistagi hea.</s>
<s>Ei maksa arvata, et valdav osa Londonis või Frankfurdis Põhjamaade pankade pandikirjade hindu mõjutavaid inimesi selle kandi majandusest miskit teab peale Ikea, Volvo ning selle, mida nad Financial Timesist ja The Economistist loevad.</s>
</p>
<p>
<s>Seega ei paista olukord praegu kuigi halb, kuid see väljavaade võib juba järgmisel silmapilgul muutuda.</s>
</p>
</div>
</div0>
