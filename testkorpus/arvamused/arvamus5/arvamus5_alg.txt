Rainer Küngas: kuidas jalgpallureid ja teadlasi Eestisse meelitada?
Tööjõuturg on üks Eesti majandusarengu kitsaskohtadest, kuna töökäsi jääb aina vähemaks. Kvalifitseeritud spetsialistide Eestisse meelitamisel võiks eeskuju võtta Taanist, leiab Eesti Noorte Teaduste Akadeemia liige Rainer Küngas.
Majandusest teame, et kui nõudlus mõne kauba järele on suur, kuid pakkumist on vähe, siis tekib ostjate vahel konkurents. Tänapäeva maailmas on üks selliseid suure nõudlusega kaupu kõrgelt kvalifitseeritud tööjõud. Vajalike oskustega inimestel on tihti võimalik valida, missuguse riigi, ettevõtte või muu organisatsiooni heaks töötada. Konkurents tööandjate vahel selliste inimeste palkamiseks on tihe.
Ronaldost IT-valdkonna Ronaldoni
Kõige markantsemaid näiteid sellest, millise tasemeni konkurents tippspetsialistide leidmiseks jõuda võib, leiab jalgpallimaailmast. Eelmisel aastal hullutas spordimaailma uudis, et Brasiilia jalgpallur Neymar hakkab oma uues klubis teenima 45 miljonit eurot aastas ehk üle 120 000 euro päevas. Maailma parima jalgpalluri tiitlit kandva Cristiano Ronaldo aastatulu hinnatakse lausa 75 miljonile eurole.
Teistes eluvaldkondades ei ole rebimine parimate oskustega töötajate värbamisel veel samale tasemele jõudnud. Ilmselt ei suudaks sellised pealkirjad nagu «PERH meelitas endale tööle Põhjamaade parima südamekirurgi» või «Cybernetica pikendab lepingut IT-valdkonna Ronaldoga» populaarsuse poolest veel päris Ronaldost rääkivate artiklitega võistelda. Need pealkirjadki on kahjuks vaid väljamõeldised, sest päris edulugusid tipptasemel arstide, teadlaste ja teiste oma ala ekspertide Eestisse meelitamisest on kahetsusväärselt vähe.
Pigem domineerivad Eesti meedias sellised artiklid nagu «Uuring: eestlasi motiveerib Soomes töötama raha, kindlustunne ja inimeste väärtustamine» (Novaator, 24.01.2015), «Tervishoiutöötajad ihkavad taas välismaale» (Postimees Tervis, 06.04.2017), aga ka «Eestlane asub tööle Nike peakontorisse» (Postimees Majandus, 07.08.2017). Pealkirjade sõnum on ühene: kui parimate töötajate leidmine on ülemaailmne oksjon, siis Eesti tööandjad sel oksjonil ei võida.
Milleks meile välismaa spetsialistid?
Kas me saaksime hakkama ilma sissetoodud spetsialistideta? Sellele küsimusele vastab minu arvates kõige paremini 2016. aasta lõpus avaldatud majandusarengu töögrupi (nn Raasukese) raport. Raporti järgi on tööjõuturg üks Eesti majandusarengu suuremaid kitsaskohti. Põhjus on lihtne: eestimaalasi jääb järjest vähemaks, kuid tööjõu juurdekasvuta majandus ei edene.
Töökäte arvu suurendamiseks on raporti järgi kaks võimalust. Esimene võimalus on olemasolevaid inimesi paremini rakendada, näiteks soodustades alaealiste, vanemapuhkusel olijate, pensionieas ja puuetega inimeste töötamist. Samasse kategooriasse kuuluvad ka ühiskonnas ebapopulaarsemad lahendused, nagu pensioniea tõus ja töönädala pikendamine. Hinnanguliselt aitaksid nimetatud meetmed lisada Eesti tööjõuturule umbes paar tuhat inimest aastas.
Kahjuks ei piisa sellest isegi Eesti tööjõu samal tasemel hoidmiseks – teist sama palju töökäsi tuleks igal aastal leida välismaalt. Siin on võimalike lahendustena välja pakutud näiteks välismaal töötavate eestlaste ja välisüliõpilaste Eesti tööjõuturule meelitamist, aga ka ühiskonna enamikule vastumeelset teed, sisserände piirarvude suurendamist.
On ka kolmas võimalus: praeguse tööjõumahuka majanduse ümberstruktureerimine teadmistepõhiseks majanduseks. See lahendus küll otseselt tööjõuturul osalevate inimeste arvu ei kasvataks, kuid aitaks suurendada iga juba töötava inimese panust majandusse, sest teadmismahukate toodete ja teenuste eest on enamasti võimalik küsida kõrgemat hinda. Majandus ei muutu aga teadmistepõhiseks üleöö ega iseenesest. Peale kõige muu (riigi soosiv poliitika, ettevõtete investeeringud teadus- ja arendustegevusse jne) on vajalik ka kõrgtehnoloogiline oskusteave. Uuringud on näidanud, et efektiivseim viis sellist oskusteavet hankida on just spetsialistide import teistest riikidest. Üks märkimist väärt algatus selles vallas on Eesti oma idufirma Jobbaticali ja siseministeeriumi digirändurite viisa idee. Käesolevas artiklis tahan aga jagada Taani riigi kogemusi talendipoliitika vallas.
Taani näide
1990. aastate algul oli Taani jalgpalli kõrgliiga raskes olukorras. Jalgpalliklubidel ei olnud piisavalt raha, et andekaid mängijaid välismaalt oma ridadesse meelitada. Kardeti, et kehva mängutaseme tõttu hakkab publiku huvi koduse Superliiga vastu vähenema.
Olukord muutus, kui 1992. aastal võttis Taani parlament vastu seaduse, millega kehtestati riiki saabuvatele «võtmetähtsusega töötajatele» kolmeaastane tulumaksusoodustus. Soodustus oli märkimisväärne: kui enne seaduse vastuvõtmist kehtis sellistele töötajatele Taanis tavapärane astmeline maksusüsteem, mille järgi kõrgeim määr oli 68 protsenti, siis pärast reformi alanes maksumäär 30 protsendile.
«Võtmetähtsuse» staatuse andsid Taani võimud kahel alusel. Jalgpallurid (aga ka näiteks tippastme juhid) kvalifitseerusid palga järgi – eeldati, et tööandjad on nõus maksma tipptasemel tegijatele tipptasemel palka. Teisena said soodustusõiguse doktorikraadiga sisserändajad, kes asusid Taanis teadustööd tegema. Soodustus ei kehtinud mitte ainult välisriikide kodanikele, seda võisid taotleda ka kodumaale tagasi pöörduvad taanlased.
Tänu maksumuudatusele said Taani jalgpalliklubid järsku naaberriikide klubide ees majandusliku eelise ja välistalentide värbamine muutus lihtsamaks. Praegu on Taani kõrgliiga 318 jalgpallurist umbes kolmandik välismaalased, lisaks mängib Superliigas ka 22 taanlast, kelle klubid on sisse ostnud välismaalt.
Maksusoodustus arvudes
2016. aastal elas ja töötas Taanis 6400 maksusoodustust saavat inimest 108 riigist, neist 40 protsenti olid teadlased ja 60 protsenti kõrgepalgalised tippspetsialistid. Enim välisspetsialiste pärines Suurbritanniast (849 inimest), Saksamaalt (727) ja Rootsist (621), kuid soodustust kasutas ka 321 varem välismaal leiba teeninud taanlast. Erimaksustatud tööjõudu kasutas üle 1000 ettevõtte kõikvõimalikest eluvaldkondadest.
Taani riigieelarve järgi jäi välisspetsialistide maksusoodustuse tõttu riigil 2016. aastal saamata umbes 100 miljoni euro jagu maksutulu. See arv aga eeldab, et kõik Taani saabunud spetsialistid oleksid tulnud ka ilma soodustuseta, mis pole kindlasti tõsi. Londoni majanduskooli teadlaste arvutuste järgi on maksusoodustus aidanud Taani atraktiivsust välistalentide sihtkohana kahekordistada: ilma erimaksustuseta töötaks riigis tõenäoliselt vaid umbes 3000 kõrgelt kvalifitseeritud välisspetsialisti. Kui võtta arvesse, et madalam maksumäär on Taani meelitanud üle 3000 kõrgepalgalise töötaja, kes muudel tingimustel oleksid maksnud oma maksud mõne teise riigi kassasse, on maksusoodustus toonud Taani riigieelarvesse kulu asemel igal aastal 270 miljoni euro jagu lisatulu.
Taanis valitseb üldine konsensus, et maksusoodustuse kehtestamine 1990. aastate algul oli hea idee. Algul riiki saabumise päevast kolm aastat kehtinud maksusoodustust pikendati mõni aasta tagasi viiele aastale ja hiljuti veel kord, seitsmele aastale. Riiki meelitatud spetsialistide arv on pidevalt kasvanud.
Eesti vajab agressiivsemat talendipoliitikat
Eesti jalgpalliliidu veebilehel on kirjas, et koduse liiga roll on olla «kasvulavaks ja hüppelauaks välismaale siirduda ihkavatele noormängijatele». Selleks et Eesti riik tervikuna ei jääks «kasvulavaks ja hüppelauaks», vajame ambitsioonikamat talendipoliitikat. Taani eeskujul võiks ka Eesti kehtestada maksusoodustuse «võtmetähtsusega töötajate» riiki meelitamiseks. Madalam tulumaksumäär on siin vaid üks võimalikest lahendustest, alternatiivina võiks sobida ka soodustus makstavalt sotsiaalmaksult või vabastus pensioni teise samba sissemaksetest.
Seda, et Ragnar Klavan mängib jalgpalli Liverpoolis, on peetud Eesti jalgpalli suureks edulooks. Tegelikult oleks aga tõeline edulugu see, kui tänu riiklikule poliitikale suudaksid Eesti jalgpalliklubid oma ridadesse meelitada maailmatasemel «võtmetähtsusega töötajaid», näiteks praeguseid Liverpooli mängijaid.