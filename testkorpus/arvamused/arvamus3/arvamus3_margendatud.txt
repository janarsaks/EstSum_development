<div0><head><hi rend="bold">Õpetaja ja õpilane headuse teljel</hi></head>
<p>
<s>Eesti president Kersti Kaljulaid ütles kohtumisel USA presidendi Donald Trumpiga, et Eesti ja Ameerika on koos headuse teljel.</s>
<s>Mida rohkem riike seal koos on, seda turvalisem on elu maailmas.</s>
<s>Headuse telg on avatud kõigile ega ole suunatud kellegi vastu.</s>
<s>See telg ei jaga maailma omadeks ega võõrasteks.</s>
</p>
<p>
<s>Eks koolis ole samamoodi.</s>
<s>Mida rohkem õpetajaid ja õpilasi saab kokku headuse teljel, seda paremini kõik ennast koolis tunnevad.</s>
<s>Aga turumajandus tundeid ei salli.</s>
<s>Lollidega ei vaidle ja raha ette, nagu ütles ühe menubändi mänedžer.</s>
<s>Ingvar Villido on öelnud, et õnnelik elu on ilma emotsioonideta elu.</s>
<s>Mina aga arvan, et inimene ilma emotsioonideta ei ole inimene, sest just tunnetes on inimeseks olemise algus ja lõpp.</s>
</p>
<p>
<s>Tunded on sama vanad kui ühiskond.</s>
<s>Nad lükkavad meid liikvele, aga tunnetele ei ole mõistlik rajada midagi, mis peab kestma aastakümneid.</s>
<s>Tunded ei tohi kaaperdada ratsionaalset mõistust.</s>
<s>Parim lahendus oleks mõistuse ja tunnete liit, aga ma ei tea, kas see on võimalik ka elus.</s>
</p>
<p>
<s>Filmi „Seltsimees laps“ peaosatäitja Helena-Maria Reisner ütles pärast filmi esilinastust, et inimesed nutsid, president nuttis ja tema nuttis.</s>
<s>Tunnetes ei ole midagi häbiväärset ning pole olemas õigeid ega valesid tundeid.</s>
</p>
<div><head><hi rend="bold">Helgem mina</hi></head>
<p>
<s>Oskus oma tundeid vaos hoida ja mitte minna iga torke peale hullult põlema on osa õpetaja professionaalsusest.</s>
<s>Minul oli õpetaja, kelle puhul sõltus kõik tujust.</s>
<s>Kui tal oli hea tuju, siis laabus kõik hästi.</s>
<s>Uurisime vahetunni ajal nende õpilaste käest, kellele ta oli eelnevalt tundi andnud, milleks peame valmis olema.</s>
</p>
<p>
<s>Küsisin kord ühe alati rõõmsameelse kolleegi käest, kuidas ta seda suudab.</s>
<s>Ega alati ei suudagi, selgus.</s>
<s>Ta ütles, et eks meil kõigil ole oma eluvõitlused võidelda, aga ta püüab pöörata kolleegide ja õpilaste poole oma helgema ja parema mina.</s>
</p>
<p>
<s>Headus on õpetaja DNA oluline komponent, aga see on selline headus, mis ei välista karmust.</s>
<s>See on sedalaadi karmus, mille eest õpetajale hiljem tänulik ollakse.</s>
</p>
<p>
<s>Olen pikka aega kogunud õpilaste koolimälestusi ja võin öelda, et õpilastele meeldivad väga erinevad õpetajaisiksused.</s>
<s>Isegi ühe ja sama õpetaja kohta on arvamusi seinast seina.</s>
</p>
<p>
<s>Minu kirjanduse õpetaja oli liiga emotsionaalne, mängis üle, oli võlts.</s>
<s>Minule ta ei meeldinud, aga tal oli võimas karisma, see mõjus.</s>
<s>Esimest korda taipasin, et karisma puhul ei ole asi mitte selles, et sul on midagi huvitavat öelda, vaid pigem selles, et sind jäädakse kuulama.</s>
<s>Hea õpetaja ei pea tingimata olema hea inimene, vähemalt töö ajal mitte.</s>
</p>
<p>
<s>Füüsikaõpetaja ajas aines oma asja ära, aga inimesena oli ta ükskõikne ja tuim nagu tanguvorst.</s>
<s>Minule meeldis õpetaja, kes oli nagu äike.</s>
<s>Müristamist ma kardan, aga välk on väga ilus, kui ta sisse ei löö.</s>
<s>Kõikidele pole võimalik meeldida ja ma ei arva, et õpetaja peaks osalema kõikidele meeldimise äris.</s>
<s>Häirekella tuleks kuulata siis, kui sa mitte kellelegi ei meeldi.</s>
</p>
</div>
<div><head><hi rend="bold">Õpetaja võimalus</hi></head>
<p>
<s>Vanglapsühholoog Mari-Liis Mägi kirjutas minu kodulehes, et kõik inimesed ei ole head ja ilusad.</s>
<s>Mõned lihtsalt on.</s>
<s>Aga ka see on okei.</s>
<s>Vahur Laiapea, kes sattus vangi võõral maal, uskus lõpuni, et ka kõige kurjema näo taga võib olla peidus kübeke headust.</s>
<s>Ta saavutas vangistajatega inimliku kontakti, näidates neile oma laste pilte.</s>
<s>See päästis ta elu.</s>
</p>
<p>
<s>Üks Indiast pärit joogaõpetaja on öelnud, et meil on üha rohkem raha ja vidinaid, partnereid ja toitu, kuid aina vähem õnne.</s>
<s>Õpetajal on võimalik olla üks osa õpilase õnnest.</s>
<s>Seda polegi nii vähe.</s>
</p>
</div>
</div0>
