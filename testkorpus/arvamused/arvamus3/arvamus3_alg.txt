Õpetaja ja õpilane headuse teljel
Eesti president Kersti Kaljulaid ütles kohtumisel USA presidendi Donald Trumpiga, et Eesti ja Ameerika on koos headuse teljel. Mida rohkem riike seal koos on, seda turvalisem on elu maailmas. Headuse telg on avatud kõigile ega ole suunatud kellegi vastu. See telg ei jaga maailma omadeks ega võõrasteks.
Eks koolis ole samamoodi. Mida rohkem õpetajaid ja õpilasi saab kokku headuse teljel, seda paremini kõik ennast koolis tunnevad. Aga turumajandus tundeid ei salli. Lollidega ei vaidle ja raha ette, nagu ütles ühe menubändi mänedžer. Ingvar Villido on öelnud, et õnnelik elu on ilma emotsioonideta elu. Mina aga arvan, et inimene ilma emotsioonideta ei ole inimene, sest just tunnetes on inimeseks olemise algus ja lõpp.
Tunded on sama vanad kui ühiskond. Nad lükkavad meid liikvele, aga tunnetele ei ole mõistlik rajada midagi, mis peab kestma aastakümneid. Tunded ei tohi kaaperdada ratsionaalset mõistust. Parim lahendus oleks mõistuse ja tunnete liit, aga ma ei tea, kas see on võimalik ka elus.
Filmi „Seltsimees laps“ peaosatäitja Helena-Maria Reisner ütles pärast filmi esilinastust, et inimesed nutsid, president nuttis ja tema nuttis. Tunnetes ei ole midagi häbiväärset ning pole olemas õigeid ega valesid tundeid.
Helgem mina
Oskus oma tundeid vaos hoida ja mitte minna iga torke peale hullult põlema on osa õpetaja professionaalsusest. Minul oli õpetaja, kelle puhul sõltus kõik tujust. Kui tal oli hea tuju, siis laabus kõik hästi. Uurisime vahetunni ajal nende õpilaste käest, kellele ta oli eelnevalt tundi andnud, milleks peame valmis olema.
Küsisin kord ühe alati rõõmsameelse kolleegi käest, kuidas ta seda suudab. Ega alati ei suudagi, selgus. Ta ütles, et eks meil kõigil ole oma eluvõitlused võidelda, aga ta püüab pöörata kolleegide ja õpilaste poole oma helgema ja parema mina.
Headus on õpetaja DNA oluline komponent, aga see on selline headus, mis ei välista karmust. See on sedalaadi karmus, mille eest õpetajale hiljem tänulik ollakse.
Olen pikka aega kogunud õpilaste koolimälestusi ja võin öelda, et õpilastele meeldivad väga erinevad õpetajaisiksused. Isegi ühe ja sama õpetaja kohta on arvamusi seinast seina.
Minu kirjanduse õpetaja oli liiga emotsionaalne, mängis üle, oli võlts. Minule ta ei meeldinud, aga tal oli võimas karisma, see mõjus. Esimest korda taipasin, et karisma puhul ei ole asi mitte selles, et sul on midagi huvitavat öelda, vaid pigem selles, et sind jäädakse kuulama. Hea õpetaja ei pea tingimata olema hea inimene, vähemalt töö ajal mitte.
Füüsikaõpetaja ajas aines oma asja ära, aga inimesena oli ta ükskõikne ja tuim nagu tanguvorst. Minule meeldis õpetaja, kes oli nagu äike. Müristamist ma kardan, aga välk on väga ilus, kui ta sisse ei löö. Kõikidele pole võimalik meeldida ja ma ei arva, et õpetaja peaks osalema kõikidele meeldimise äris. Häirekella tuleks kuulata siis, kui sa mitte kellelegi ei meeldi.
Õpetaja võimalus
Vanglapsühholoog Mari-Liis Mägi kirjutas minu kodulehes, et kõik inimesed ei ole head ja ilusad. Mõned lihtsalt on. Aga ka see on okei. Vahur Laiapea, kes sattus vangi võõral maal, uskus lõpuni, et ka kõige kurjema näo taga võib olla peidus kübeke headust. Ta saavutas vangistajatega inimliku kontakti, näidates neile oma laste pilte. See päästis ta elu.
Üks Indiast pärit joogaõpetaja on öelnud, et meil on üha rohkem raha ja vidinaid, partnereid ja toitu, kuid aina vähem õnne. Õpetajal on võimalik olla üks osa õpilase õnnest. Seda polegi nii vähe.